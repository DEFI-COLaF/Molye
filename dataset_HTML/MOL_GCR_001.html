<html xmlns:tei="http://www.tei-c.org/ns/1.0">
<head>
<meta http-equiv="Content-Type" content="text/html; charset=UTF-8">
<link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css" integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
<title>Atipa</title>
<style>
                    body {
                    font-family: Arial, sans-serif;
                    line-height: 1.6;
                    margin: 20px;
                    background-color: #f4f4f4;
                    color: #333;
                    }
                    
                    .layout {
                    display: flex;
                    max-width: 1200px;
                    margin: auto;
                    padding: 20px;
                    background-color: #fff;
                    border-radius: 8px;
                    box-shadow: 0 0 10px rgba(0, 0, 0, 0.1);
                    }
                    
                    .sidebar {
                    width: 30%;
                    padding: 20px;
                    background-color: #d5e8d4;
                    border-right: 2px solid #bdc3c7;
                    padding-right: 30px;
                    }
                    
                    .sidebar b {
                    font-size: 1.2em;
                    color: #2c3e50;
                    }
                    
                    .sidebar p, .sidebar ul {
                    margin: 10px 0;
                    font-size: 1.1em;
                    }
                    
                    .sidebar a {
                    color: #2980b9;
                    text-decoration: none;
                    }
                    
                    .sidebar a:hover {
                    text-decoration: underline;
                    }
                    
                    .content {
                    width: 70%;
                    padding-left: 40px;
                    }
                    
                    h3, h4 {
                    color: #2c3e50;
                    }
                    
                    h3 {
                    font-size: 2em;
                    color: #6aa84f;
                    }
                    
                    h4 {
                    font-size: 1.5em;
                    margin-bottom: 10px;
                    }
                    
                    .row {
                    margin-bottom: 20px;
                    }
                    
                    .locuteur {
                    font-weight: bold;
                    margin-top: 20px;
                    color: #6aa84f;
                    }
                    
                    .content p {
                    font-family: "Georgia", serif;
                    font-size: 1.1em;
                    margin: 5px 0;
                    }
                    
                    .text-justify {
                    text-align: justify;
                    }
                    
                    hr {
                    margin: 20px 0;
                    border: 0;
                    border-top: 1px solid #bdc3c7;
                    }
                    
                    input[type="checkbox"] {
                    margin-right: 5px;
                    }
                </style>
</head>
<body>
<div class="layout">
<div class="sidebar">
<div>
<b>BIBLIOGRAPHIC INFORMATIONS</b><p>Title: Atipa</p>
<p>Author: Alfred Par&#233;pou</p>
<p>Publisher:<a href="https://fr.wikisource.org/wiki/Atipa">Wikisource</a></p>
<p>Licence <a href="https://creativecommons.org/licenses/by/4.0/">CC-BY</a></p>
</div>
<div class="langues">
<b>LANGUAGES</b><br><input type="checkbox" id="gcr" name="gcr">French Guianese Creole<br>
</div>
</div>
<div class="content"><div class="row text-justify"><div>
<h3>Atipa</h3>
<h4>Alfred Par&#233;pou, 
                                    1885</h4>
<hr>
<div class="chapter" id="chapter_1">
<b>PR&#201;FACE</b><p lang="gcr">Mo ch&#232; compatriote y&#233; la,</p>
<p lang="gcr">A pou z&#242;te, oune so, mo fait Atipa. A pas franc&#233; non, a criole. &#199;a qui &#231;ass&#233; r&#232;gue franc&#233; landans, y&#233; wa p&#233;di y&#233; temps&#160;; et pis, a pas pou &#231;a li faite.</p>
<p lang="gcr">Z&#242;te sav&#233;, nous patois la, a pronnonc&#233; qui &#231;a toute. A l&#224;-sous li, pou kinb&#233;, si ou wl&#233; pal&#233; nous langue, kou li divaite pal&#233;, kou oune vrai criole. A pou &#231;a, d&#233; au tois mot less&#233; y&#233; fanmi, pou prend nous pa.</p>
<p lang="gcr">Ainsi, toute &#242;, qu&#233; lacent grave, ca pronnonc&#233;, kou o di calotte.</p>
<p lang="gcr">Nous bin sav&#233; lit franc&#233;&#160;; m&#233;, nous beaucoup, pou ca comprendne li. A pou &#231;a, qui kou mo y&#233; la, soutout, mo &#233;crit. Li gain si tant di qui-chose y&#233; beinsoin sav&#233;.</p>
<p lang="gcr">Nous pas content lit, Cayenne&#160;; pou qui &#231;a&#160;? &#199;a rang, qui pou ca comprendne franc&#233; la, li padonnabe&#160;; m&#233;, &#242;te rang la, pou qui &#231;a, live pas pouv&#233; entr&#233; la so t&#233;te&#160;?</p>
<p lang="gcr">Gad&#233; toute jounal y&#233; fait, landans peye la, pou instrit nous, y&#233; pou ca vive, pass&#233; bouquet guigmanmin. D&#232;gn&#232; la, f&#242;ce y&#233; rongnein li, jodla, li pas pi grand, qui oune feille chou. Titalh&#242;, li k&#233; mouri z&#232;clai.</p>
<p lang="gcr">Si mo charad&#233; moceau, a pas qu&#233; michancet&#233;&#160;; a pou jou&#233;&#160;; a pou fait z&#242;te lit Atipa. &#199;a di z&#242;te, live la pou ca anpprendne engnin, y&#233; wa anmis&#233; toujou qu&#233; li.</p>
<p lang="gcr">Cayenne, 17 Janvi&#233; 1885.</p>
<p lang="gcr">Alfred PAR&#201;POU.</p>
</div>
<hr>
<div class="chapter" id="chapter_2">
<b>I</b><p lang="gcr">Oune jou, j&#233;di, c&#233;t&#233; la beautemps, Atipa, oune ovri&#233; mine d&#8217;&#242;, t&#233; ca fait so pronmeinnade, la lavanc&#233;&#160;; li contr&#233;, que oune di so zanmi, li pas t&#233; wai dipis longtemps. </p>
<p lang="gcr">&#8212; Kin&#160;! m&#233; to, Bosobio, dit Atipa, qu&#233; content. Qui nove&#160;? Li gain oune siec, mo pas wai to&#160;; c&#244;t&#233; to t&#233; fica&#160;?</p>
<p lang="gcr">&#8212; Mo te Sainnemari, r&#233;ponne Bosobio&#160;; la Couri&#232;ge&#160;; &#231;a ahi&#232; mo riv&#233; Cayenne, qu&#233; </p>
<p lang="gcr">oune bateau tapouye. Bateau la mett&#233; quate jou, pou vini&#160;; aussi, mo fatigu&#233;, kou oune b&#234;te. Dipis gnanpoint vap&#232; enc&#242;, mo mill&#242; vini pa t&#232;&#160;; mo ca riv&#233; pi vite. Pal&#233; mo di temps di Vovoni&#160;; to song&#233;, coument nous t&#233; ca fait joli voyage&#160;? Et to, c&#244;t&#233; to soti&#160;?</p>
<p lang="gcr">&#8212; Mon anmi houomme, r&#233;ponne Atipa, mo soti prosp&#233;t&#233;, Oyapoc. Nous rentr&#233;, kou to, qu&#233; oune bateau tapouye&#160;; m&#233;, nous t&#233; ca descendne&#160;; vent t&#233; bon&#160;; nous vini, en oune jou. Mo Cayenne dipis houite jou.</p>
<p lang="gcr">Toute peye gain oune c&#244;t&#233;, moune gain lhabitoude di roussembl&#233;, tout l&#233; jou. Oune rang ca vini, pou fait zaffai&#160;; oune rang ca vini, pou pronmeinnein. Cayenne, &#231;a la lavanc&#233;, a la, pou all&#233;, bonmantin, si ou beinsoin oune moune, oune ovri&#233; mine d&#8217;&#242; soutout.</p>
<p lang="gcr">&#8212; En nous donc la Sazi, kio&#233; oune pice, dit Bosobio&#160;; li gain, si longtemps, nous pas prend oune v&#232; ensembme.</p>
<p lang="gcr">&#8212; A ma meinme mo t&#233; k&#233; offri to, r&#233;ponne Atipa&#160;; a mo qui wa pey&#233;.</p>
<p lang="gcr">D&#233; zanmi y&#233; la pati, pou cabaret Sazi qui &#242;b&#242; lavanc&#233; la.</p>
<p lang="gcr">Atipa a oune n&#232;gue Oyac. Li di Gatebois&#160;; m&#233;, li l&#233;v&#233; en ville, pitit donmestique, c&#244;t&#233; so mouch&#233;. Toute moune connaite li. Li sav&#233; toute zaffai Cayenne. L&#242; li t&#233; jonne, li fait oune voyage, en France, qu&#233; so mouch&#233;. Y&#233; r&#233;t&#233; quec temps en France.</p>
<p lang="gcr">&#199;a oune n&#232;gue qui content caus&#233;, di toute quichose&#160;; di zaffai France, soutout. So zanmi y&#233; sav&#233;, li t&#233; all&#233; en France, y&#233; ca prend pl&#233;si, pou cout&#233; li, l&#242; li ca pal&#233;. Y&#233; sav&#233;, li pou ca ment&#242;. Y&#233; toute gain confiance en li. </p>
<p lang="gcr">&#199;a oune g&#242;r&#233; solide, r&#233;sonnabe. Li ca travaille, kou dif&#233;. Magr&#233; cinquante bonne annein, y&#233; souh&#233;t&#233; li caba, a pas toute n&#232;gue, qui pouv&#233; fait li wai oune point.</p>
<p lang="gcr">Quand li t&#233; pitit, li t&#233; all&#233; la l&#232;cole&#160;; m&#233;, so t&#234;te pas t&#233;, pou zaffai y&#233; ca montr&#233; la ch&#232;fr&#232;. Li entr&#233; nanne, li soti bourique. &#199;a pitit moceau quichose li anpprendne, a jousse, pou y&#233; pendne li, si li touch&#233; papi&#233;. Faut pas crai, pou &#231;a, li &#231;a oune sotte non&#160;!</p>
<p lang="gcr">So nom, di vrai, a Lorim&#233;. F&#242;ce li content atipa, toute so zanmi c&#8217; appel&#233; li, Atipa. Nom la r&#233;t&#233; pou li.</p>
<p lang="gcr">Li ca bin prend so coup l&#8217; sec, kou toute moune&#160;; m&#233;, li pas tafiat&#242;. Meinme, quand li contr&#233;, qu&#233; oune maite dileau y&#233; la, so pl&#233;si a di charad&#233; li.</p>
<p lang="gcr">Bosobio li, &#231;a oune n&#232;gue Riacoubo. Li &#231;a sosso. Anvant mine d&#8217;&#242;, li pas t&#233; jain vini Cayenne. Michaint pitit n&#232;gue, plein qu&#233; mal ki&#242;, gros vente. Li pas fouti soupp&#242;t&#233; oune coup l&#8217; poing di Atipa. Y&#233; contr&#233;, si souvent la plac&#232;, Atipa prend li, anmiti&#233;, bin qui Bosobio pi jonne pass&#233; li.</p>
<p lang="gcr">Y&#233; c&#8217;appel&#233; li, Bagasse. So gros vent la, fait y&#233; baille li nom, Bosobio, la plac&#232;. Souvent, pou charad&#233;, y&#233; ca doumand&#233; li, si &#231;a crapaud qui souffl&#233; li.</p>
<p lang="gcr">Pou so pa, li pou ca crach&#233; l&#224;-sous dileau canne la. Quand locasion pr&#233;sent&#233;, li ca prend so kiwawa bin&#160;; m&#233;, a pas &#231;a y&#233; c&#8217;appel&#233;, oune captainne dileau non&#160;! Pou b&#242; di papi&#233;, a noai qu&#233; blanc, oune so, li ca wai l&#224;-sous. Savanne, c&#244;t&#233; li l&#233;v&#233;, si loin, qui jouq ath&#242;, l&#232;cole penc&#242; riv&#233; l&#224;.</p>
<p lang="gcr">L&#242; d&#233; zanmi y&#232; la entr&#233; la Sazi.</p>
<p lang="gcr">&#8212; Qui &#231;a to ca prend, doumand&#233; Atipa&#160;?</p>
<p lang="gcr">&#8212; Comp&#232;, r&#233;ponne Bosobio, tout &#231;a to wl&#233;&#160;; m&#233;, pas gros bois la. La danbois, nous ca boai li assez. d&#233; jou, nous gain, pou pass&#233; Cayenne la, en nous profit&#233;, pou tintin &#242;te quichose.</p>
<p lang="gcr">&#8212; D&#233; labsinthe, coumand&#233; Atipa, tout f&#242;, pou Sazi tend&#233;.</p>
<p lang="gcr">Y&#233; prend oune tabe &#242;b&#242; lap&#242;te.</p>
<p lang="gcr">D&#233; &#242;te n&#232;gue entr&#233;, en meinme temps, qu&#233; y&#233;. N&#232;gue y&#233; la prend oune tabe, pas loin di Bosobio. Oune di y&#233; t&#233; gain lai doct&#242;. Li t&#233; ca pal&#233; franc&#233;, oune so. li dit so canmarade&#160;:</p>
<p lang="gcr">&#8212; Eh bin&#160;! qu&#8217;est-ce que tu prenez&#160;? de l&#8217;amer ou de la punch&#160;?</p>
<p lang="gcr">&#8212; Anm&#233;, r&#233;ponne canmarade la.</p>
<p lang="gcr">Li doumand&#233; donc, d&#233; anm&#233; yanne.</p>
<p lang="gcr">&#8212; To tend&#233; n&#232;gue la, dit Atipa. A &#231;a qui ca kio&#233; mo, qu&#233; y&#233; la. Ou pas sav&#233; oune langue, ou wl&#233; pal&#233; li, ou wl&#233; fait cranne. Li pas gain quichose mo rha&#239; pass&#233; &#231;a.</p>
<p lang="gcr">&#8212; Ou &#231;a criole, pal&#233; donc ou langue, pass&#233; ou massacr&#233; franc&#233;.</p>
<p lang="gcr">&#8212; Mouch&#233; Sazi &#231;a n&#232;gue, li wa comprendne ou. Mo pa, mo bin pas sav&#233; grand quichose&#160;; m&#233;, si mo t&#233; wl&#233; pal&#233; franc&#233;, mo t&#233; wa pal&#233; li, mi&#233; qui &#231;a. Mo l&#233;v&#233; qu&#233; blangue, mo all&#233; en france, mo tend&#233; pal&#233; franc&#233;.</p>
<p lang="gcr">&#8212; To wai, Bosobio, nous criole pas gain r&#232;gue, kou franc&#233;&#160;; nous ca pal&#233; li, kou nous wl&#233;. M&#233;, franc&#233; a &#242;te bois&#160;; a pas toute chin toute chate, qui ca pal&#233; li bin. Blangue meinme qui &#231;a blangue, li gain &#231;a qui ca croch&#233; chanc&#233;, kou n&#232;gue qui la la.</p>
<p lang="gcr">&#8212; L&#242; mo t&#233; la ch&#232;fr&#232;, mo t&#233; coumenc&#233; connaite so zaffai. Mo ca assour&#233; to, a zin qu&#233; cr&#242;c qui landans. &#199;a mo ca song&#233; moceau, &#231;a latique, qu&#233; syntasse. Pou syntasse la pa, fr&#232;&#160;! si to pas sav&#233; li, to pou ca jain pal&#233; franc&#233;. Gr&#233;m&#233;ci bongu&#233;, landans nous langue, nous pas beinsoin okiou&#233; di syntasse.</p>
<p lang="gcr">&#8212; A qui &#231;a, doumand&#233; Bosobio, a latique, qu&#233; syntasse&#160;? a pronmi&#233; foai, mo ca tend&#233; pal&#233; di &#231;a.</p>
<p lang="gcr">&#8212; Mon anmi houomme, r&#233;ponne Atipa, mo pas connaite y&#233; assez, pou fait to la d&#233;tail. Mo rinq sav&#233; syntasse la, &#231;a langue y&#233; ca pal&#233; la conseil, qu&#233; la tribinal.</p>
<p lang="gcr">&#8212; Latique la, &#231;a pal&#242; m&#233;decin&#160;: Quand moune bin malade&#160;; si li t&#226;t&#233; so pou, li soucouy&#233; so t&#234;te, et pis li dit, moune la, &#224; latique di la m&#242;&#160;; comp&#232;, pas la peinne enc&#242;.</p>
<p lang="gcr">&#8212; Doct&#232; pa, a pas toute moune, qui ca comprendne so langue. L&#242; li baille to papi&#233;, pou ph&#242;mancie, mo d&#233;fendne to comprendne oune mot. Quand li doumand&#233;, axonge, &#231;a saindoux&#160;; quand li &#233;crit tisane albumineuse, &#231;a tisanne blanc dis&#233;. Coument guiabe to wl&#233; comprendne &#231;a langage la&#160;?</p>
<p lang="gcr">&#8212; A pou &#231;a, dit Bosobio, li gain oune tas di zaffai, mo pou ca comprendne ni la tribinal, ni la ph&#242;macie la.</p>
<p lang="gcr">&#8212; La ch&#232;fr&#232; t&#233; gain mathicmatique aussi dit Atipa&#160;; m&#233;, &#231;a la, a zaffai, pou compt&#233;. Li bon, pou la banque, pou tr&#232;s&#242;, c&#244;t&#233; qui gain beaucoup soumaqu&#233;, pou compt&#233;.</p>
<p lang="gcr">&#8212; Mo ch&#232;, chaque langue gain so pa s&#233;gret. Nous meinme, quand nous ca pal&#233;, est-ce blangue France ca tend&#233; nous, kou y&#233; wl&#233;&#160;? Si to wl&#233; mar&#233; y&#233; meinme, pal&#233; moceau argot.</p>
<p lang="gcr">&#8212; Coument y&#233; ca pal&#233; argot, doumand&#233; Bosobio&#160;? </p>
<p lang="gcr">&#8212; To pas connaite argot, reponne Atipa&#160;? Mo t&#233; bli&#233; to &#231;a n&#232;gue en bas&#160;; a langage beif, qu&#233; baguise, oune so, z&#242;te connaite, b&#242; la.</p>
<p lang="gcr">&#8212; Cayenne, toute pitit moune sav&#233; pal&#233; argot. M&#233; oune fa&#231;on&#160;:</p>
<p lang="gcr">Togo &#231;aga ounegou n&#232;gu&#232; engan basga.</p>
<p lang="gcr">&#8212; Qui &#231;a mo dit to&#160;?</p>
<p lang="gcr">&#8212; Orho, fr&#232;&#160;! r&#233;ponne Bosobio&#160;; to langue la, a pas blangue, oune so, li ca mar&#233; non&#160;!</p>
<p lang="gcr">&#8212; Et &#231;a la enc&#242;, continoin Atipa&#160;:</p>
<p lang="gcr">Mosso cassa less&#233; dronsson missi.</p>
<p lang="gcr">&#8212; A qui &#231;a mo ca tend&#233; la meinme, dit Bosobio&#160;; mo pas comprendne y&#233; oune.</p>
<p lang="gcr">&#8212; Oune &#242;te jou, dit Atipa, mo wa espliqu&#233; to &#231;a. To qui &#231;a criole di peye, to pou ca tend&#233;, joug&#233; blangue&#160;?</p>
<p lang="gcr">&#8212; C&#244;t&#233; blangue pou ca tend&#233;, engnin engnin ditout, meinme, &#231;a quand n&#232;gresse ca jour&#233; y&#233; compangnin. To sav&#233;, coument y&#233; langue ca roul&#233;&#160;; l&#242; la, pou blangue, &#231;a kingu&#233;yanga meinme.</p>
<p lang="gcr">&#8212; Blangue pas connait, nous langue, et y&#233; wl&#233; dit, nous pas sav&#233; pal&#233;. Si c&#233; vrai&#160;!</p>
<p lang="gcr">&#8212; Oune jou, oune Ventmeinnein y&#233; la, t&#233; wl&#233; ari mo, pace mo t&#233; doumand&#233; moceau dileau. Li crai, moceau, en criole, a kou en franc&#233;, quichose ou pouv&#233; coup&#233;.</p>
<p lang="gcr">&#8212; Li pas sav&#233;, moceau, &#231;a inp&#233;. Franc&#233; ca dit, inp&#233;, pou toute quichose&#160;; nous meinme ca dit moceau, pou toute zaffai. Quand a quichose, pou coup&#233;, nous ca dit, d&#233; foai, bi&#160;; kou oune bi dipain. Gad&#233; wai, si nous ca dit, oune bi dileau&#160;? D&#8217;ab&#242; nous pou ca dit, bi, pou quichose y&#233; ca boai, nous ca pal&#233; bin.</p>
<p lang="gcr">&#8212; Blangue t&#233; wa  wl&#233; nous dit aussi, un peu, du pain, du riz. Non, nous pas beinsoin pointi nous bouche, kou tambou crapaud, pou pal&#233; con&#231;a. Nous langue bon, kou li fica. Nous wa dit, dipain, douriz, coument li pi mill&#242;, la nous z&#242;r&#232;.</p>
<p lang="gcr">&#8212; Nous pou ca dit, doupain, ni diriz&#160;; y&#233; wa croch&#233; nous z&#242;r&#232;, pas vrai&#160;?</p>
<p lang="gcr">&#8212; Mo tend&#233; angl&#233;, mo tend&#233; potigu&#233;&#160;; &#231;a franc&#233;, oune so, qui ca baille so c&#242;, &#231;a mis&#232; la, pou pronnonc&#233; U.</p>
<p lang="gcr">&#8212; A kou R&#160;; si nous ca dit, pal&#233; pou parler&#160;; nous pa moune Martinique, pou &#231;a&#160;; nous pas div&#242;c&#233;, qu&#233; R la. Nous ca s&#233;par&#233;, qu&#233; li, lafin di mot, oune so. Tout patout, &#242;te c&#244;t&#233;, nous ca cho&#233;si. Quand li chouite, nous ca prend li, quand li trop dou, nous ca less&#233; li.</p>
<p lang="gcr">&#8212; Li gain c&#244;t&#233;, nous ca mett&#233; li, pass&#233; franc&#233; meinme. Gad&#233;, jorne, crabasse. Gad&#233;, H aspir&#233; y&#233; la, presse y&#233; toute, &#231;a R la nous bouche.</p>
<p lang="gcr">&#8212; Et pis meinme, toute lette qui dou, pou pronnonc&#233;, nous pas wl&#233; y&#233;&#160;; franc&#233; pouv&#233; gad&#233; y&#233; pou li&#160;; a pas landans nous criole la y&#233; wa vini.</p>
<p lang="gcr">&#8212; Blangue content tend&#233; nous dit, tomb&#233; la dileau, kiouboume&#160;; frapp&#233; oune lap&#242;te, bam. Li gain, &#231;a zaffai la, la so langue aussi&#160;; m&#233;, li pou ca pal&#233; con&#231;a, tant pis pou li. Nous criole pi chouite, pass&#233; so langue.</p>
<p lang="gcr">&#8212; Et pis, nous criole ca chang&#233;, qu&#233; temps, kou toutet langue. Moune jounein jodi, pou ca pal&#233; vi&#233; vi&#233; la, enc&#242;, &#231;a qui t&#233; ca dit, zouq pou jouq la&#160;; chitron, pou citron la&#160;; jorange, pou zorange la. Y&#233; bin f&#233;. Li pas temps, pou nous less&#233; li&#160;?</p>
<p lang="gcr">&#8212; Qu&#233; gu&#233; r&#232;gue, li gain &#231;a qui wl&#233; fignol&#233; criole la tr&#242;pe. Y&#233; ca m&#234;l&#233; franc&#233; qu&#233; li, si tant, &#224; la fin nous pou ca comprendne engnin. </p>
<p lang="gcr">&#8212; A con&#231;a, f&#242;ce blangue wl&#233; rang&#233; y&#233; franc&#233; la&#160;; ath&#242; la, a pi pitit moceau moune, qui ca pal&#233; li bin.</p>
<p lang="gcr">&#8212; Y&#233; less&#233; nous tranquille, qu&#233; y&#233; r&#232;gue. Est-ce do&#233;, qu&#233; divaite, &#231;a meinme la&#160;; est-ce doct&#232;, qu&#233; doct&#242;, &#231;a meinme la&#160;; est-ce ment&#242;, qu&#233; menti, &#231;a meinme la&#160;; est-ce to, qu&#233; toai &#231;a meinme la&#160;?</p>
<p lang="gcr">&#8212; Ditout meinme. r&#233;ponne Bosobio.</p>
<p lang="gcr">&#8212; Et pis, continoin Atipa, est-ce li gain r&#232;gue, pou dolo moune&#160;? Provic y&#233; comprendne&#160;; a pas &#231;a, oune so, to beinsoin&#160;? L&#242; nous ca caus&#233; con&#231;a&#160;; l&#242; nous gain moune, pou dolo&#160;; est-ce li gain langue, qui mill&#242;, pou &#231;a, pass&#233; criole&#160;?</p>
<p lang="gcr">&#8212; To wai, Bosobio&#160;; crai mo, crai oune sotte, pas jain fait, kou n&#232;gue qui la la&#160;; pas pal&#233; oune langue, l&#242; to pas connaite li. Mo sav&#233;, aussi, a pas to lhabitoude. Fait kou mo&#160;; less&#233; franc&#233;, pou blangue, pou &#231;a qui anpprendne li, pou &#231;a qui ca comprendne li.</p>
<p lang="gcr">&#8212; A pas con&#231;a, mo wai, mouch&#233; Badoudou, pas comprendne franc&#233;&#160;; li all&#233;, ouq la Matouri, &#231;ass&#233; coul&#232;ve t&#232;, pou voy&#233; en France, pace y&#233; t&#233; doumand&#233; li col&#233;opt&#232;&#160;?</p>
<p lang="gcr">&#8212; A pas con&#231;a, oune mouch&#233;, ici la, prend canno, all&#233; &#224; b&#242;, &#231;ass&#233; compliment, pace captainne g&#242;lette la t&#233; chag&#233; di compliment pou li&#160;?</p>
<p lang="gcr">&#8212; Li gain &#242;te piti n&#232;gue, mo ca wai souvent, l&#242; y&#233; mett&#233; y&#233; souli&#233;, y&#233; paletot, y&#233; chapeau di c&#244;t&#233;&#160;; y&#233; prende y&#233; badine la lanmain, y&#233; crai roai pas y&#233; maite. Si to tend&#233;, coument y&#233; ca croch&#233; franc&#233;. J&#233; j&#233;, j&#233; j&#233; ca tomb&#233;. L&#242; la, y&#233; ca fait mo ponne.</p>
<p lang="gcr">Quand li dit &#231;a&#160;; y&#233; tout l&#233;d&#233; prend ari&#160;: kia&#160;! kia&#160;! kia&#160;!</p>
<p lang="gcr">Y&#233; l&#233;v&#233;, qu&#233; ari la&#160;; Atipa appel&#233; Sazi, li pey&#233;, et pis y&#233; soti.</p>
<p lang="gcr">&#8212; Mo ca mont&#233; b&#242; di la case, dit Atipa, et to&#160;?</p>
<p lang="gcr">&#8212; Mo c&#8217;all&#233;, b&#242; di l&#224;-sous la place, r&#233;ponne, Bosobio, fait oune commichon. Courage&#160;!</p>
<p lang="gcr">&#8212; Si to contr&#233;, qu&#233; quec n&#232;gue Oyac, dit Atipa, anvant y&#233; s&#233;par&#233;, dit y&#233;, mo Cayenne.</p>
<p lang="gcr">Atipa prend chimin so case.</p>
</div>
<hr>
<div class="chapter" id="chapter_3">
<b>II</b><p lang="gcr">Dimanche, kou lhabitoude, Atipa descendne, fait oune tou, b&#242; di lavanc&#233;. Li contr&#233;, qu&#233; Wacapou, oune &#242;te zanmi mine d&#8217;&#242;.</p>
<p lang="gcr">&#8212; M&#233; to, fr&#232;&#160;! dit Atipa. C&#244;t&#233; to soti&#160;?</p>
<p lang="gcr">&#8212; Mo soti la Mannan, r&#233;ponne Wacapou&#160;; la Enfin. Nous ca rint&#233; l&#8217;&#242;, l&#224;-bas la.</p>
<p lang="gcr">&#8212; Janmains&#160;! dit Atipa, pas dit con&#231;a donc&#160;? quand ou ca fait l&#8217;&#242; con&#231;a, travail la meinme chouite.</p>
<p lang="gcr">&#8212; Pas pal&#233; comp&#232;, rouprendne Wacapou&#160;; et to, c&#244;t&#233; to soti&#160;? En nous d&#233;coll&#233; quichose la Dipi.</p>
<p lang="gcr">&#8212; En nous donc, dit Atipa. To wai, mo mill&#242; all&#233; la Sazi. Li gain massogan tr&#242;pe, la Dipi la&#160;; m&#233;, &#231;a pou ca fait engnin. Pou oune foai, en nous, toute meinme. Mo pa, a Oyapoc mo soti. </p>
<p lang="gcr">Y&#233; pati, pou Dipi. L&#242; y&#233; riv&#233;.</p>
<p lang="gcr">&#8212; En nous prend &#231;a tabe, qui au fond la, dit Atipa, &#231;a oune bon place.</p>
<p lang="gcr">Y&#233; prend tabe la, et pis y&#233; doumand&#233; de v&#232;mouth.</p>
<p lang="gcr">&#210;b&#242; y&#232;, d&#233; massogan t&#233; ca boai y&#233; divin.</p>
<p lang="gcr">&#8212; &#199;a consommachon divin, blangue la ca fait, dit Atipa, li beaucoup meinme. So pratique y&#233; la, &#231;a boesson rouge la, a y&#233; tisanne. Dipis to wai divin l&#224;-sous tabe, to pas beinsoin doumand&#233; enc&#242;, qui moune qui la.</p>
<p lang="gcr">Wacapou, &#231;a oune n&#232;gue arada&#160;; li di Sainnemari. Li grand&#160;; taill&#233;, kou oune h&#232;kioule. Li pas t&#233; connaite Cayenne beaucoup.</p>
<p lang="gcr">Mo crai, lai qu&#233; Bagasse, y&#233; maite t&#233; ca fait bois, anvant libe. L&#242; blangue voy&#233; la commission, la toute quaki&#233;, pou prend nom patronnonmique, li gain oune tas maite, qui baille y&#233; n&#232;gue, nom di y&#233; m&#233;ki&#233;.</p>
<p lang="gcr">F&#232;s&#242; bois y&#233; la baille, balata, r&#242;se m&#226;le, wacapou, bagasse.</p>
<p lang="gcr">Gab&#242;t&#242; y&#233; la baille, misainne, l&#233;coute, foc.</p>
<p lang="gcr">Soucri&#233; Pouague y&#233; la baille, nom y&#233; machine vap&#232;, piston, volant.</p>
<p lang="gcr">&#8212; &#210;te jou, dit Atipa, mo vini, la Sazi, qu&#233; Bosobio&#160;; a pas d&#233; ari nous ari. </p>
<p lang="gcr">&#8212; Di qui &#231;a z&#242;te ari con&#231;a, doumand&#233; Wacapou&#160;?</p>
<p lang="gcr">&#8212; Di oune n&#232;gue, r&#233;ponne Atipa, qui t&#233; ca pal&#233;, franc&#233;. Fr&#232;&#160;! si to t&#233; tend&#233;, coument li ca sabr&#233; b&#234;te la.</p>
<p lang="gcr">&#8212; Z&#242;te divaite ari meinme, dit Wacapou&#160;: N&#232;gue qui kou mo y&#233; la, z&#242;te fica tranquille, tend&#233;&#160;; z&#242;te pas sav&#233; ni a, ni b&#160;; fait kou mo, pal&#233; z&#242;te criole.</p>
<p lang="gcr">&#8212; Pas vrai, comp&#232;, dit Atipa&#160;? Nous criole si douce.</p>
<p lang="gcr">&#8212; &#199;a voyage la, dit Wacapou, a b&#242; d Sainnemari mo wl&#233; all&#233;&#160;; li gain longtemps mo pas wai mo fanmi, et pis mo papa malade.</p>
<p lang="gcr">Y&#233; pas r&#233;t&#233; longtemps la Dipi. Y&#233; charad&#233;, piti moceau, l&#224;-sous n&#232;gue ca croch&#233; franc&#233; y&#233; la, et pis y&#233; caus&#233; di &#242;te quichose.</p>
<p lang="gcr">&#8212; En nous la d&#233;grad, dit Atipa. Mo beinsoin achet&#233; mang&#233;. To pas gain engnin ca fait jodla, vini doujenein qu&#233; nous. Mo femme pas sav&#233; to Cayenne, li wa content di wai to.</p>
<p lang="gcr">&#8212; Mo bin f&#226;ch&#233;, r&#233;ponne Wacapou&#160;; mo pas prouv&#233; jodla. Nous wa doujenein, ensembme, oune &#242;te jou&#160;; mo pronmette Auguisse di all&#233; doujenein qu&#233; li.</p>
<p lang="gcr">Y&#233; appel&#233; Dipi, Wacapou pey&#233; v&#232;mouth y&#233; la, et pis y&#233; soti. </p>
<p lang="gcr">L&#242; y&#233; riv&#233; la d&#233;grad.</p>
<p lang="gcr">&#8212; To pas trouv&#233;, doumand&#233; Wacapou, li gain moune beaucoup, la lavanc&#233;, bonmantin la&#160;?</p>
<p lang="gcr">&#8212; Oui, mo trouv&#233; &#231;a, r&#233;ponne Atipa. A n&#232;gue plac&#232; y&#233; la, qui d&#233;vid&#233; cayenne. Li gain aussi, oune tas dis &#242;te moune, qui ca vini, pou flannein.</p>
<p lang="gcr">&#8212; Mo connaite oune mouch&#233;, y&#233; t&#233; c&#8217;appel&#233; Potignin, qui t&#233; ca vini, tout l&#233; jou, ici la, pou caus&#233;, qu&#233; n&#232;gresse y&#233; la. Apr&#233;s, li t&#233; c&#8217;all&#233; la gouvelment, temps di mouch&#233; Loubo, racont&#233; tout &#231;a ca pass&#233; en ville.</p>
<p lang="gcr">&#8212; Mo connaite oute &#242;te, y&#233; c&#8217;appel&#233; B&#233;nade, qui ca vini, pou fait n&#232;gresse jour&#233; li&#160;; &#231;a so pl&#233;si. To sav&#233;, chaque moune ca prend so pl&#233;si, c&#244;t&#233; li ca trouv&#233; li.</p>
<p lang="gcr">&#8212; &#199;a oune n&#232;gresse, gros gib&#232;ne, insolent, qui ca habill&#233; li, pi bin. N&#232;gresse la ca vend&#233; vianne qu&#233; posson, la larie. Qui moune qui pas connaite li&#160;?</p>
<p lang="gcr">&#8212; En France, la th&#233;i&#226;te, li gain La Reine des halles. &#199;a la, comp&#232;, a la reinne di lavanc&#233;. Pou dix sou, oune so, li ca fait zaffai blangue la.</p>
<p lang="gcr">&#8212; Oune jou, mo wai &#231;a&#160;; fr&#232;&#160;! a t&#233; la conm&#233;die. &#199;a pas pitit dent mo baille. Zaffai la t&#233; dr&#244;le&#160;: Massogan la, sodat la, t&#233; ca tomb&#233;, kou la fimein. Mo ari, jouq mo manqu&#233; malade. Neinnein d&#233;grad la c&#8217;appel&#233; &#231;a, oune paletot, en taffetas di cinq sou.</p>
<p lang="gcr">&#8212; Li gain moune, qui ca vini la lavanc&#233;, kou nous con&#231;a&#160;; pou &#231;ass&#233; canmarade, pou prend oune coup l&#8217; sec, la Sazi, au bin, pou mang&#233; oune biftec, la Dipi.</p>
<p lang="gcr">&#8212; Li gain oune rang, qui ca vini grand bonmantin. &#199;a ma&#238;te dileau y&#233; la. Quand Sazi ca lovri so lap&#242;te, oune tas, qui l&#224; ca anttendne, ca entr&#233;, pou d&#233;coll&#233; mabrouya. Y&#233; pas sav&#233; coument gros bois la, ca s&#233;ch&#233; y&#233; ponmon, quand y&#233; ca boai li, grand bonmantin con&#231;a, anvant y&#233; mang&#233;.</p>
<p lang="gcr">&#8212; A vrai &#231;a zaffai la, doumand&#233; Wacapou&#160;?</p>
<p lang="gcr">&#8212; Coument, to ca doumand&#233; mo, si &#231;a vrai, r&#233;ponne Atipa&#160;; roumaqu&#233; bin, la plac&#232;, toute n&#232;gue to wai ca enfl&#233;, a &#231;a qui ca boai y&#233; boujaron, anvant y&#233; mangu&#233;.</p>
<p lang="gcr">&#8212; L&#242; n&#232;gue t&#233; ca enfl&#233;, beaucoup beaucoup, Sainnemari la, mo t&#233;, la Tout-hasa, qu&#233; Brignasqu&#233; oune ben blangue&#160;; mo k&#233; mont&#233; qu&#233; li enc&#242;&#160;; mouch&#233; D&#242;vi, oune sourgin, vini visit&#233; n&#232;gue y&#233; la. Li d&#233;fendne boai cr&#242;c, anyant ou mang&#233;. Cout&#233; mo, pas jain fait &#231;a b&#234;te la. </p>
<p lang="gcr">&#8212; Faut pas to crai, toute pratique Sazi y&#233; la, &#231;a nous compangnin n&#232;gue, oune so. Li gain toute fa&#231;on moune landans. Ou ca wai blangue, n&#232;gue, milate, coolie, jouq n&#232;gresse. &#199;a y&#233; la, kou Massogon, a divin y&#233; content&#160;; a qu&#233; dileau r&#233;sin la, y&#233; ca reint&#233; y&#233; nanme. Y&#233; c&#8217;appel&#233; y&#233; bouteille, pitit p&#242;te la, pou moune pas comprendne. L&#242; femme prend y&#233; caca poule con&#231;a, &#231;a vilain meinme.</p>
<p lang="gcr">&#8212; Heinbin&#160;! gad&#233;, si c&#233;t&#233; blangue t&#233; &#231;a pal&#233;, li t&#233; k&#233; dit, clients Sazi. Pratique, pi chouite, pou dit&#160;; a &#231;a no t&#233; &#231;a dit, Bosobio, &#242;te jou la. Aussi, vive nous criole.</p>
<p lang="gcr">&#8212; Magr&#233; tout &#231;a moune to ca wai la d&#233;grad, ath&#242; la, longtemps, li t&#233; ca gain pi beaucoup&#160;; crique nove pas t&#233; gain lavase, kou jodla. Toute cannon bitachon t&#233; ca vini landans, pou d&#233;baqu&#233; la Lapij&#242;te, au bin la Takio.</p>
<p lang="gcr">&#8212; N&#232;gue Tonn&#233;granne, qu&#233; Mouss&#233;n&#233;ri, quand y&#233; ca vini Cayenne, dipis y&#233; d&#233;couvri Matabo, la pointe de palicou l&#224;-bas, y&#233; ca dit, m&#233; montangne Lamorie. L&#242; y&#233; beinsoin routrounein toute souite, l&#242; la, &#231;a montangne Lapij&#242;te, pace li t&#233; ca vend&#233; lamorie aussi. Y&#233; ca descendne vite, qu&#233; restant p&#232;dant, y&#233; ca fait y&#233; provijon, la Lapij&#242;te&#160;; et pis, dipis pitit montant, touch&#233; y&#233; couyara, do, y&#233; ca pati. </p>
<p lang="gcr">&#8212; &#199;a Sazi qui remplac&#233; Takio&#160;; m&#233;, Takio t&#233; encoin larie la. Sazi pas engnin, &#242;b&#242; Takio&#160;; so pratique bess&#233; beaucoup. Temps di Takio, meinme, n&#232;gue bitachon t&#233; ca vini, si tant, monp&#232; Bois, qui t&#233; riv&#233;, tout n&#242;ve, di France, t&#233; c&#8217;all&#233; la, &#231;ass&#233; y&#233;, meinnein la l&#233;glise.</p>
<p lang="gcr">&#8212; L&#242; la, monp&#232; t&#233; gain mis&#232; meinme, pou anpprendne n&#232;gue cantique. A &#231;a temps la, y&#233; t&#233; ca chant&#233;&#160;:</p>
<p lang="gcr">Gout&#232;, gout&#232; Takio, gout&#232; la Lapij&#242;te</p>
<p lang="gcr">&#8212; Dipis crique bouch&#233;, pratique Lapij&#242;te bess&#233; aussi. Li t&#233; &#231;a vend&#233;, si pitit moceau, quand li mouri, so fanmi c&#233;d&#233; cabaret la. Jodla, &#231;a Dipi qui la. Anchin moune, qui t&#233; ca boai la Lapij&#242;te y&#233; la, ou pou ca wai y&#233; enc&#242; ditout, la Dipi.</p>
<p lang="gcr">Wacapou, qui t&#233; ca ignor&#233; toute &#231;a d&#233;tail y&#233; l&#224;, t&#233; content di anpprendne y&#233;&#160;; pou zaffai di Cayenne, li t&#233; draite, kou oune n&#232;gue n&#242;ve.</p>
<p lang="gcr">&#199;a mine d&#8217;&#242;, qui meinnein li en ville. Dipis toute n&#232;gue less&#233; y&#233; b&#226;tis, pou all&#233; la pla&#231;&#232;, li fait kou toute moune.</p>
<p lang="gcr">Pendant Atipa t&#233; ca racont&#233; li,  lhistoai di lavanc&#233; la, li t&#233; ca cout&#233; abo, sans dit engnin. Temps en temps, li t&#233; ca fait oune pitit sine di t&#234;te, pou fait Atipa comprendne &#231;a t&#233; ca int&#233;ress&#233; li, et pis, pou engag&#233; zanmi la di continoin.</p>
<p lang="gcr">L&#242; Atipa r&#233;t&#233; pal&#233; moceau.</p>
<p lang="gcr">&#8212; A c&#244;t&#233; nom di lavanc&#233; la soti, doumand&#233; Wacapou&#160;?</p>
<p lang="gcr">&#8212; Comp&#232;, r&#233;ponne Atipa, a zaffai dipis bongu&#233; t&#233; gendanme bois la Matouri. &#210;tefoai, d&#233;grad t&#233; la grand savanne&#160;; &#242;b&#242; d&#233;grad, t&#233; gain oune posse sodat, y&#233; t&#233; c&#8217;appel&#233;, posse avanc&#233;. Moune savanne t&#233; s&#233;par&#233;, di moune en ville. L&#242; moune t&#233; c&#8217;all&#233; la d&#233;grad, y&#233; t&#233; ca dit, nous c&#8217;all&#233; la lavanc&#233;. Blangue chang&#233; d&#233;grad la di place, nom lavanc&#233; la souive li, jouq ici la.</p>
<p lang="gcr">&#8212; Comp&#232;, nous ca bli&#233; c&#242;&#160;; li k&#233; midi, li temps, pou mo &#231;ass&#233; doujenein. Mo femme ca anttandne mo, ath&#242; la. Posson ca baille bal, grond&#233; sou, mo k&#233; all&#233; achet&#233; d&#233;. Vini qu&#233; mo.</p>
<p lang="gcr">L&#242; ou gad&#233; pac posson la, chia&#160;! Li pas gain chimin, pou pass&#233;&#160;; posson tout patout.</p>
<p lang="gcr">Coutine Z&#242;seph t&#233; riv&#233;, en meinme temps, qu&#233; oune tas &#242;te p&#234;ch&#242;. Posson l&#233;caille t&#233; ca fait chin, kou posson limon. Jouq lanmantin li t&#233; gain. Quand ou gad&#233; zouie piti gui&#242;le y&#233; la, coument y&#233; gras&#160;; l&#242; ou song&#233; y&#233; pimentade, ou bouche ca coul&#233;.</p>
<p lang="gcr">Magr&#233; toute &#231;a posson la, si ou tend&#233; train moune ca fait, pou gain oune, ou wa craiy&#233; ca baille li, pou bon ki&#242;.</p>
<p lang="gcr">Ou tend&#233; b&#242; rici, mouch&#233; Guioustave, mouch&#233; Andr&#233;&#160;; b&#242; l&#224;-bas, mouch&#233; Z&#242;seph, mouch&#233; Louis. Gad&#233; si poteau lhanga la, ca roumin.</p>
<p lang="gcr">P&#234;ch&#242; z&#233; la, fica abo, kou foie la plat, ou wa dit, y&#233; sourdo. Y&#233; pou ca boug&#233;. Temps en temps, y&#233; ca long&#233; posson baille &#231;a moune y&#233; wl&#233;.</p>
<p lang="gcr">Atipa jit&#233; oune coup l&#8217;oueil, &#242;te b&#242; pac la, li wai Pi&#232;&#160;; li dit&#160;:</p>
<p lang="gcr">&#8212; Bon, m&#233; mo comp&#232; Pi&#232;, l&#224;-bas. En nous trouv&#233; li, mo k&#233; gain posson.</p>
<p lang="gcr">Y&#233; trabess&#233; &#242;te b&#242;&#160;; Atipa doumand&#233; d&#233; grond&#233;, qui gras.</p>
<p lang="gcr">R&#233;son pou vend&#242;, r&#233;son pou achet&#242;. Pi&#232; faut baille li &#231;a&#160;; li ca s&#233;vi bin, toute moune qui ca doumand&#233; li posson. Li baille Atipa d&#233; grond&#233; toute souite&#160;; enc&#242; d&#233; gros papa grond&#233;.</p>
<p lang="gcr">Atipa pey&#233; Pi&#232;, et pis y&#233; pati.</p>
<p lang="gcr">Jouq ath&#242; mo ca song&#233;, coument grond&#233; y&#233; la t&#233; gras. Mo all&#233; p&#234;ch&#233; souvent, qu&#233; p&#234;ch&#242; beautemps y&#233; la, mo pas jain kinb&#233; grond&#233; pi gras.</p>
<p lang="gcr">&#8212; Magr&#233; &#231;a mis&#232; nous ca wai la, pou gain posson, dit Atipa, p&#234;ch&#242; y&#233; la t&#233; front&#233; all&#233; trouv&#233; l&#8217;mai, dipis nous ca vot&#233; la, pou d&#233;fendne Chinois y&#233; la p&#234;ch&#233;. To wai b&#234;tise con&#231;a. Aussi, faut l&#8217;mai t&#233; boai tafia grainne wara, anvant li t&#233; baille y&#233; r&#233;son.</p>
<p lang="gcr">&#8212; Sans Chinois y&#233; la, tois qua di temps gnanpoint posson Cayenne. Fr&#232;&#160;! y&#233; f&#242;, pou kinb&#233; posson&#160;; a chef p&#234;ch&#242;. &#199;a oune quichose, oune so, y&#233; ca fait di mal. L&#242; y&#233; entr&#233;, la oune pripri, y&#233; ca crocro li toute. Y&#233; pou ca less&#233; oune pitit prapra meinme. &#199;a moune qui ambichon tr&#242;pe. Y&#233; draite kou fronmi mangnoc&#160;; c&#244;t&#233; y&#233; pass&#233;, ou ca wai y&#233; trace.</p>
<p lang="gcr">&#8212; Vend&#242; d&#233;grad y&#233; la crai, moune y&#233; ca fait pr&#233;f&#233;rence, gain rouconnaissance pou y&#233;. C&#244;t&#233; &#231;a&#160;?</p>
<p lang="gcr">&#8212; Oune jou, pitite di oune p&#234;ch&#242; y&#233; la, t&#233; la mis&#232;, pou oune b&#234;tise qui pass&#233;, la pac roai la th&#233;i&#226;te. Ni mouch&#233; Loubo, ni monp&#232; y&#233; la, qui ca mang&#233;, so pi belle posson, pas fait oune d&#233;mache, pou li. Blangue baille li lage&#244;le. Poutant, est-ce li gain, oune jonne homme qui pi bon, qui pi tranquille pass&#233; li&#160;?</p>
<p lang="gcr">Anvant y&#233; prend chimin case. </p>
<p lang="gcr">&#8212; En nous wai si li gain vianne jodla, dit Atipa. Li gain si longtemps, a gibi&#233;, oune so, mo ca mang&#233;&#160;; si vianne beaucoup, mo wa prend oune live.</p>
<p lang="gcr">Pou all&#233; la bouchourie, y&#233; pass&#233; landans lhanga, c&#244;t&#233; moune ca kinb&#233; ki&#242;, caf&#233; qu&#233; chicolat la. L&#242; y&#233; riv&#233;, la mitan lhanga la.</p>
<p lang="gcr">&#8212; To wai ici la, montr&#233; Atipa, neinnein Vitoai &#231;a pronmi&#232; femme, qui vend&#233; kinb&#233;ki&#242;, tout chaud, la cannari.</p>
<p lang="gcr">&#8212; Tout l&#233; bonmantin, li t&#233; ca vini, qu&#233; oune grand cannari, plein qu&#233; calou, qu&#233; danbangnan, pou vend&#233;. Li fait &#231;a comm&#232;ce la, si longtemps, qui nom Viotai calou, t&#233; r&#233;t&#233; pou li. Toute moune t&#233; connaite li&#160;; oune di so pitite, t&#233; tambou la lamilice.</p>
<p lang="gcr">&#8212; Mo pas connaite dans&#233; lamilice la, dit Wacapou&#160;?</p>
<p lang="gcr">&#8212; Qui moune qui dit to &#231;a dans&#233;, r&#233;ponne Atipa&#160;; mo dit to, li t&#233; tambou la lamilice. Si c&#233;t&#233; dans&#233;, mo t&#233; wa dit to, li t&#233; tambougnin.</p>
<p lang="gcr">&#8212; To wai, n&#232;gue la, fica tranquille, tend&#233;&#160;; pas fait blangue France, qu&#233; mo. Si to pas connaite criole, anpprendne li.</p>
<p lang="gcr">&#8212; Lamilice a t&#233; oune mangn&#232; sodat, li t&#233; gain, &#242;tefoai. Y&#233; t&#233; c&#8217;appel&#233; y&#233;, pou charad&#233;, sodat cassave&#160;; pace a t&#233; moune Cayenne, oune so, qui t&#233; landans, kou franc-tir&#242; con&#231;a. Y&#233; t&#233; la, pou mont&#233; la gade, en cas di beinsoin. Blangue p&#232; less&#233; fisi, la nous lanmain&#160;; oune jou, y&#233; soupprim&#233; y&#233;. M&#233;, nous pas pi mauv&#233; pass&#233; toute moune. Blangue pou ca divinein, &#231;a tr&#232;s&#242; di bont&#233; n&#232;gue gain la so ki&#242;&#160;! Oune jou, oune jou, fisi la gain, pou rouvini.</p>
<p lang="gcr">&#8212; Lamilice t&#233; joli. So tambou y&#233; la, t&#233; ca batte&#160;:</p>
<p lang="gcr">Penga c&#242;, penga c&#242;.</p>
<p lang="gcr">&#8212; Toute piti moune, t&#233; ca couri d&#232;i&#232; y&#233;.</p>
<p lang="gcr">&#8212; Mo t&#233; ca dit to, Vitoai, calou, &#231;a pronmi&#232; femme, qui vini vend&#233; ici la. &#199;a temps la, li t&#233; gain oune &#242;te vi&#233; n&#232;gresse, qui t&#233; ca vend&#233; wara. &#199;a l&#224; t&#233; ca fait oune tounein, la toute l&#232;cole, anvant li riv&#233; la lavanc&#233;.</p>
<p lang="gcr">&#8212; To sav&#233;, coument pitit moune content wara. Pou &#231;a b&#242; la pa, y&#233; darite, kou agouti. Aussi, y&#233; t&#233; c&#8217;appel&#233; femme la, neinein Agouti. Y&#233; t&#233; crai li content wara kou y&#233;. Li pas gain oune pitit fi mass&#242;, qui pas t&#233; connaite li.</p>
<p lang="gcr">&#8212; Oune n&#232;gresse P&#242;v&#232;, t&#233; ca vend&#233; mat&#233;t&#233;, qu&#233; douriz kiokio aussi, l&#242; la.</p>
<p lang="gcr">&#8212; Li t&#233; gain oune &#242;te vi&#233; femme, temps di Vitoai calou, qui t&#233; ca vend&#233; labi&#232; nannan&#160;; m&#233;, a bonmantin, oune so, y&#233; t&#233; ca wai li, la lavanc&#233;. Apr&#233; midi, li t&#233; c&#8217;all&#233; divant magasin g&#233;n&#233;ral, en bas lotogone la. C&#233;t&#233; oune vi&#233; n&#232;gresse, larhaut f&#242;, y&#233; c&#8217;appel&#233; Clai.</p>
<p lang="gcr">&#8212; Toute moune cannon passag&#233;, t&#233; k&#233; boai labi&#232; nannan, c&#244;t&#233; li, anvant y&#233; baqu&#233;.</p>
<p lang="gcr">&#8212; Apr&#233; &#231;a neinnein y&#233; la, n&#232;gue plac&#232; vini beaucoup la d&#233;grad&#160;; &#231;a n&#232;gresse, to ca wai y&#233; la, vini ca vend&#233; caf&#233;, qu&#233; chicolat.</p>
<p lang="gcr">Pendant Atipa t&#233; ca racont&#233; Wacapou, toute &#231;a zaffai di calou, wara, qu&#233; labi&#232; nannan la, y&#233; t&#233; ca mach&#233;, b&#242; di bouchourie. Y&#233; contr&#233; qu&#233; oune femme, Atipa connaite.</p>
<p lang="gcr">&#8212; Coum&#232; Zabeth, bonjou, dit Atipa. Est-ce ou toujou c&#244;t&#233; madanme Ball&#233;&#160;?</p>
<p lang="gcr">&#8212; Non comp&#232;, r&#233;ponne femme la. Madanme la pas t&#233; jain content, di mang&#233; mo t&#233; ca pot&#233;, pou &#231;a soumaqu&#233; li t&#233; ca baille mo bonmantin. Oune jou, mo dit li&#160;: Madanme, mo t ca r&#233;t&#233; la ou s&#232;vice, pace mo t&#233; content ou. A pas pou ou soumaqu&#233; non. Ou pas jain content, prend oune &#242;te cousougnin. Mo prend mo chimin, mo all&#233;.</p>
<p lang="gcr">&#8212; Li crai mo pas sav&#233;, dit Atipa, li t&#233; ca mang&#233;, toute gig&#233; poule li ca bouilli. L&#242; y&#233; doumand&#233; li, oti gig&#233; la&#160;? Li ca r&#233;ponne, a poule Sourinam, y&#233; pas gain gig&#233;.</p>
<p lang="gcr">&#8212; Et pis a con&#231;a n&#232;gresse y&#233; la fica meinme&#160;; la d&#233;grad, y&#233; toute ca mont&#233; l&#224;-sous y&#233; tait&#232;che&#160;; tait&#232;che y&#233; la pas jain bon. Oune jou, li t&#233; tr&#242;pe, mo oblig&#233; dit oune, descendne l&#224;-sous madanme la.</p>
<p lang="gcr">L&#242; y&#233; riv&#233;, la bouchourie, li t&#233; gain train enc&#242;, pass&#233; la pac posson.</p>
<p lang="gcr">Tois moune t&#233; ca vend&#233; vianne&#160;: mamzelle H&#232;mi, mamzelle Mikilo, et pis oune vi&#233; blangue, oune p&#242;p&#242;te.</p>
<p lang="gcr">&#199;a mamzelle H&#232;mi, mamzelle Mikilo, oune so, ou ca tend&#233;. Li t&#233; gain, au moins, cent n&#232;gresse ca hr&#233;l&#233;, en meinme temps. A pou mouch&#233;, Gautri, a pou mouch&#233; Wacoune, a pou Direct&#242;. Gad&#233;, si poteau bouchourie la ca roumin, a con&#231;a d&#233; femme y&#233; la ca r&#233;ponne.</p>
<p lang="gcr">&#8212; &#199;a mouch&#233; y&#233; la, dit Atipa, a gros t&#234;te di peye&#160;; l&#242; y&#233; dit, f&#234;te &#199;a&#239;de qu&#233; Vitalou, Lac&#244;te y&#233; la, pas engnin&#160;; si y&#233; wl&#233;, y&#233; wa fait &#231;a qui pi belle, y&#233; r&#233;son&#160;; y&#233; rein solide. M&#233;, pou qui &#231;a y&#233; pou ca fait&#160;? Toute moune t&#233; wa profit&#233;.</p>
<p lang="gcr">&#8212; Quand to wai &#231;a mouch&#233; y&#233; la, pou ca gain vianne, a pas nous qui wa guin. L&#242; mouch&#233; y&#233; la ca baille doujenein, y&#233; ca vini y&#233; meinme, la d&#233;grad. Oueil rhont&#233; oueil&#160;; l&#242; la, y&#233; ca baille y&#233; vianne.</p>
<p lang="gcr">Temps en temps, vend&#242; y&#233; la ca p&#233;s&#233; oune live vianne, y&#233; ca long&#233; li, sans pal&#233;, baille oune n&#232;gresse. &#199;a la ca prend so vianne, li ca pey&#233;, et pis li c&#8217;all&#233;.</p>
<p lang="gcr">Si oune gain malh&#242;, pas content, si li gnanni dit&#160;: Mamzell, a zos, oune so, ou baille mo&#160;; y&#233; ca rhal&#233; vianne la, di so lanmain, et pis bonsoai.</p>
<p lang="gcr">L&#242; Wacapou wai, con&#231;a&#160;; li dit&#160;:</p>
<p lang="gcr">&#8212; Doumand&#233; vi&#233; blangue la donc&#160;!</p>
<p lang="gcr">&#8212; D&#233;fendne&#160;! r&#233;ponne Atipa. A vianne peye ici, oune so, mo ca mang&#233;. To pas wai, a vianne &#242;te peye, li ca vend&#233;. &#199;a vianne la, a pou sodat qu&#233; p&#242;p&#242;te. Et pis, to crai mo bli&#233; Rog&#233; qui t&#233; ca vend&#233; beif mouri la&#160;? Est-ce mo sav&#233;, &#231;a la, c&#244;t&#233; so vianne la soti&#160;?</p>
<p lang="gcr">&#8212; Pisse mo pas pouv&#233; gain, &#231;a vianne mo wl&#233;, en nous. Mo mill&#242; mang&#233; posson, pass&#233;, vianne potigu&#233;.</p>
<p lang="gcr">Jou la, d&#233;grad t&#233; plein qu&#233; mang&#233;&#160;: mantoun, cranmangnoc, topinambou, patate, tayove touca, gnanme peye n&#232;gue, cribiche, mi frais, pou fait engoue&#160;; kiouri&#160;; cannon potigu&#233; t&#233; riv&#233;. Mo, pou ca fini, si mo nommein, tout &#231;a li t&#233; gain. Jouq piment&#160;; vend&#233; piment la d&#233;grad, quichose ou t&#233; pou ca wai, &#242;tefoai.</p>
<p lang="gcr">L&#242; y&#233; pati di d&#233;grad.</p>
<p lang="gcr">&#8212; To wai tracas, dit Atipa, pou gain mang&#233;. Moune ca vend&#233; y&#233; la, a y&#233; zanmi, oune so, y&#233; ca baille vianne, qu&#233; posson. Faut to gain potection, anvant y&#233; gad&#233; to. Quand y&#233; pas connaite to, pas la peinne to doumand&#233;.</p>
<p lang="gcr">&#8212; To wai mamzelle H&#232;mi la, l&#242; li t&#233; ca vend&#233; cochon&#160;; canmarade, mo dit to&#160;! faut to t&#233; l&#233;v&#233; bonmantin, pou gain vianne. A pou &#231;a, n&#232;gresse d&#233;grad y&#233; la, baille li oune nom.</p>
<p lang="gcr">&#8212; Cayenne a con&#231;a&#160;; dipis to ca fait au bin vend&#233; oune quichose, y&#233; ca baille to, nom quichose la.</p>
<p lang="gcr">&#8212; Dit mo nom la donc, domand&#233; Wacapou&#160;? Mo pas connaite li.</p>
<p lang="gcr">&#8212; Mo pou ca dit to li non, comp&#232;, r&#233;ponne Atipa. To gui&#242;le plaiplai, to wa all&#233; roup&#233;t&#233; li, &#231;a pou mo mis&#232; wa r&#233;t&#233;. Et pis, si mamzelle H&#232;mi, pou ca baille toute moune vianne, li pas pi mauv&#233; pou &#231;a&#160;; &#231;a oune femme qui ca travaille. To wai li la, pas jou&#233; qu&#233; li.</p>
<p lang="gcr">&#8212; Temps di mouch&#233; Hinnique, blangue t&#233; mett&#233;, la d&#233;grad la, oune bois y&#233; c&#8217;appel&#233; dichet, draite kou la tr&#232;s&#242; con&#231;a, pou toute moune t&#233; pouv&#233; gain posson qu&#233; vianne. M&#233;, zaffai Cayenne, pou ca dour&#233;. Bois la pas fait quinze jou. Enc&#242; meinme, li t&#233; gain train, l&#242; di bois la, kou ath&#242; la. Gendanme meinme, qui &#231;a gendanme, pas t&#233; pouv&#233; emp&#234;ch&#233; moune y&#233; la rh&#233;l&#233;.</p>
<p lang="gcr">&#8212; Quand mo dit to, zaffai Cayenne, pou ca dour&#233;&#160;; mo pou ca ment&#242;. gad&#233; toute grand soci&#233;t&#233; y&#233; fait pou l&#8217;&#242;, peu bacaillau, pou dif&#233; oti y&#233;&#160;?</p>
<p lang="gcr">&#8212; &#199;a pr&#233;f&#233;rence to wai la d&#233;grad la, la magasin meinme, to ca wai li. A con&#231;a moune Cayenne fica.</p>
<p lang="gcr">&#8212; Case, la moki&#233; politique, la moki&#233; magasin, qui &#242;b&#242; grand savanne la, a &#231;a zaffai la, y&#233; ca fait landans.</p>
<p lang="gcr">&#8212; Mo connaite oune mouch&#233;, y&#233; roufis&#233; divin, pace li pou ca vot&#233;, pou moune di case la.</p>
<p lang="gcr">&#8212; Y&#233; pied tabe beau rang&#233;, coument to wl&#233; &#231;a magasin y&#233; la dour&#233;&#160;? To pas wai coument y&#233; tomb&#233;.</p>
<p lang="gcr">&#8212; Li gain oune &#242;te gros madanme, la grand larie. Li ca gad&#233; ou, kou oune beif michant, l&#242; ou ca entr&#233;, la so magasin. D&#233; jou, li mill&#242; dit, gnanpoint, pass&#233; li l&#233;v&#233;, pou baille ou, &#231;a ou ca doumand&#233;. &#199;a moune y&#233; la ca vini riche, qu&#233; l&#8217;&#242;, qu&#233; &#242;te zaffai&#160;; m&#233;, &#231;a pas qu&#233; comm&#232;ce.</p>
<p lang="gcr">&#8212; A pas sotte &#231;a, comp&#232;&#160;? A pas en France to ca wai &#231;a zaffaila, ditout&#160;; y&#233; wa chavir&#233; toute magasin la pitot, pass&#233; y&#233; less&#233; to all&#233; qu&#233; to soumaqu&#233;.</p>
<p lang="gcr">&#8212; A Jojo, oune so, mo ca tir&#233;. L&#242; to entr&#233;, la so magasin caba, fr&#232;&#160;! a achet&#233; to wa achet&#233;. So bouche si chouite. To wa beau sembl&#233; chouette, li ca fait to wai, gnanpoint moune qui joli, kou to. L&#242; n&#232;gresse y&#233; la soti la Jojo, y&#233; toute crai y&#233; joli. A pou &#231;a, toute madanme y&#233; la, content all&#233;, la so magasin. &#199;a qui all&#233;, rinq pou nouri oueil, y&#233; oblig&#233; achet&#233;.</p>
<p lang="gcr">Y&#233; riv&#233;, qu&#233; causement la, jouq b&#242; di Vitalou.</p>
<p lang="gcr">&#8212; Poule ca mang&#233; mi, so ki&#242; la pou l&#8217; bois, dit Atipa. Mo ca song&#233; mi, so ki&#242; la pou l&#8217; bois, dit Atipa. Mo ca song&#233;, mo femme ca anttendne mo, ath&#242; la. Mo c&#8217;all&#233;&#160;; courage&#160;!</p>
<p lang="gcr">Wacapou r&#233;ponne li bonjou, et pis y&#233; s&#233;par&#233;.</p>
</div>
<hr>
<div class="chapter" id="chapter_4">
<b>III</b><p lang="gcr">Atipa gain oune comp&#232; la Mouss&#233;n&#233;ri y&#233; c&#8217;appel&#233; Dorilas. Li t&#233; teinmoin mariage di Dorilas. Y&#233; zanmi kou zongue qu&#233; lachai.</p>
<p lang="gcr">Kou Bosobio, Dorilas a oune n&#232;gue pitit, faibe, macanki.</p>
<p lang="gcr">&#199;a n&#232;gue bitachon qui pas less&#233; y&#233; batis pou all&#233; la plac&#232;, y&#233; ra. Dorilas, a oune di y&#233;. Li pas wl&#233; tend&#233; pal&#233; di mine d&#8217;&#242;. Pit&#234;te, a pace cannon plac&#232;, pas pass&#233; beaucoup, la so larivi&#232;.</p>
<p lang="gcr">Et pis so quaki&#233; pas gain l&#8217;&#242;. T&#234;te larivi&#232; la, pou ca soti larhaut assez. &#199;a omune qui fait prosp&#233;tion b&#242; la, &#231;a grinat, oune so, y&#233; trouv&#233;.</p>
<p lang="gcr">Dorilas a moune qui sav&#233;, qui vrai richesse di oune peye, &#231;a plantage, &#231;a batis. Jouq ath&#242; plac&#232; penc&#242; tent&#233; li. So bitachon &#242;b&#242; crique Paganmou. Li gain poaive, gnanme peye n&#232;gue, gir&#242;fe, patate qu&#233; dind&#233;, &#231;a frit mouch&#233; K&#232;k&#242;ve pot&#233; Cayenne la.</p>
<p lang="gcr">Quand Atipa Cayenne, li gain lhabitoude, di all&#233; pass&#233;, d&#233; au tois jou Mouss&#233;n&#233;ri, qu&#233; li. D&#233; foai y&#233; ca vini la pointe Palicou, p&#234;ch&#233; croupia&#160;; D&#233; foai y&#233; k&#233; lachasse la Map&#233;ribo.</p>
<p lang="gcr">L&#242; crabe sou, qu&#233; grand&#8217;mar&#233;e, y&#233; ca mett&#233; y&#233; calinb&#233;, y&#233; c&#8217;all&#233; la Paganmou, kinb&#233; crabe. Crabe Pagamou &#231;a pronmi&#232; crabe di nous peye.</p>
<p lang="gcr">&#199;a foai la, Dorilas t&#233; trouv&#233; Cayenne, en meinme temps, qu&#233; Atipa. Jou li wai Wacapou la, so apr&#233; midi, li contr&#233; qu&#233; Dorilas l&#224;-sous crique&#160;; li invit&#233; li, &#224; doujenein, pou lendimain, &#224; midi.</p>
<p lang="gcr">Lindi, jou di doujenein la, Atipa vini lavanc&#233;, bonmantin, &#231;ass&#233; mangu&#233;. So femme t&#233; pou ca vini, la d&#233;grad, souvent&#160;; a li t&#233; ca fait provijon.</p>
<p lang="gcr">Atipa a moune content caus&#233; tout patout. &#199;a, mett&#233; qu&#233; temps li p&#233;di, pou gain tois parassi tout maigue, quand li prend chimin so case, li t&#233; midi. A toujou, la larie trav&#232;si&#232;, li ca pass&#233;.</p>
<p lang="gcr">Kou li riv&#233; c&#244;t&#233; li s&#233;par&#233;, so la vielle, qu&#233; Wacapou la, li wai Dorilas ca vini &#231;ass&#233; li.</p>
<p lang="gcr">&#8212; A qui &#231;a qui mis&#233; to con&#231;a, doumand&#233; Dorilas&#160;? li midi pass&#233;, ad id jodi to femme ca anttendne to.</p>
<p lang="gcr">&#8212; Et mo meinme, ad d&#233; faim mo faim. Mo vente ca fait kioume, caba.</p>
<p lang="gcr">&#8212; A canmarade qui tad&#233; mo, r&#233;ponne Atipa.</p>
<p lang="gcr">Atipa ca r&#233;t&#233; b&#242; di bois crobeau, l&#224;-bas, la larie tois case. L&#242; li riv&#233; qu&#233;, Dorilas, divant Danmion la.</p>
<p lang="gcr">&#8212; Mo ch&#232; Dorilas, dit Atipa, mo pas trouv&#233; zaffai c&#8217;all&#233; vite, Cayenne. Dipis nous ca vot&#233; la, mo pou ca wai changement. Au contrai, zaffai c&#8217;all&#233; pi mal. Li gain oune tas p&#242;p&#242;te, Chinois, Arabe, toute guiabe&#160;; y&#233; pou ca fait y&#233; fait engnin. Li gain &#231;a mo ca contr&#233;, la larie, enbas parasol. To wai quichose con&#231;a&#160;?</p>
<p lang="gcr">&#8212; Sodat cas&#232;me, qui libe kou nous, pas gain droai mach&#233; qu&#233; parasol, p&#242;p&#242;te gain droai.</p>
<p lang="gcr">&#8212; Gad&#233; mo case, li &#224; d&#233; pas la la&#160;; m&#233;, gnanpoint chimin. Faut nous pass&#233; jouq l&#224;-sous crique. Oune mauv&#233; pitit boute larie con&#231;a, pou cr&#233;v&#233;, est-ce a grand zaffai &#231;a&#160;?</p>
<p lang="gcr">&#8212; Soumaqu&#233; y&#233; vot&#233;, pou achet&#233; la Direction la, pas t&#233; k&#233; pi bin employ&#233;, pou l&#233;v&#233; quaki&#233; bois crobeau la&#160;? Enc&#242;, y&#233; pas t&#233; beinsoin si tant. </p>
<p lang="gcr">&#8212; L&#242; g&#233; chang&#233;, toute larie y&#233; la di nom, y&#233; crai, y&#233; fait grand quichose. Mapi&#242;c&#242;&#160;!</p>
<p lang="gcr">&#8212; Enc&#242;, qui nom &#231;a&#160;? Y&#233; ca baille oune tas nom nous pas connaite. Li gain, ici la, oune larie trav&#232;si&#232;, qui pou ca trabess&#233; engnin ditout. Vrai larie trav&#232;si&#232; la meimme, &#231;a qui ca trabess&#233; Cayenne, la mitan la, &#231;a qui ca pass&#233; divant l&#233;glise la, y&#233; baille li oune &#242;te nom.</p>
<p lang="gcr">&#8212; Nous gain larie bataillon, larie sabe noai, d&#233; larie toute moune connaite&#160;; blangue pas wl&#233; y&#233;. Li sembl&#233;, &#231;a nom y&#233; la, a pou n&#232;gue, oune so, y&#233; faite.</p>
<p lang="gcr">&#8212; Mo crai, au contrai, y&#233; t&#233; divaite baille larie, nom toute moune connaite. Nom di peye, pass&#233; &#231;a nom y&#233; c&#8217;all&#233; &#231;ass&#233; jouq en France, qui nous pas connaite.</p>
<p lang="gcr">&#8212; Nom Lallouette la bon&#160;; &#231;a la fait nous di bin. M&#233;, pi beaucoup di &#242;te y&#233; la, y&#233; t&#233; pouv&#233; less&#233; y&#233;, c&#244;t&#233; y&#233; t&#233; fica. Nous pas beinsoin connaite y&#233;.</p>
<p lang="gcr">&#8212; Oune micipal y&#233; Ia, qui &#231;a mo compangnin, li pou ca comprendne grand quichose l&#224;-sous papi&#233;, t&#233; front&#233; wl&#233; baille, larie, nom di oune mouch&#233; qui pas fait engnin pou nous peye. Ni li, ni so pitite, y&#233; pas fait engnin. Pi au contrai, a y&#233; qui cause, qui peye la tomb&#233; con&#231;a. La conseil, &#231;a ari, oune so, y&#233; ari  micipal la. So zanmi meinme foutant di li.</p>
<p lang="gcr">&#8212; To wai, mo larie la wa toujou r&#233;t&#233; qu&#233; so tois case. Li sembl&#233; ou la danbois. Y&#233; wa kio&#233; ou landans, la nouite, pessonne pou ca vini la ou soucou.</p>
<p lang="gcr">&#8212; Faunt prend patience, dit Dorilas. Guidiguidgi pas mar&#233; pagra&#160;; a qu&#233; patience, y&#233; &#231;a plimein dis&#233;.</p>
<p lang="gcr">&#8212; Aganman dit&#160;: Vitement bon, doucement bon. Y&#233; pas pouv&#233; fait toute, di oune coup. Dipis nous ca volt&#233;, y&#233; tir&#233; t&#234;te, y&#233; tir&#233; travaux&#160;; y&#233; rang&#233; coll&#232;ge&#160;; &#242;te zaffai y&#233; la, wa vini apr&#233;.</p>
<p lang="gcr">&#8212; Pas fait n&#232;gue Pouague la qu&#233; mo, r&#233;ponne Atipa. Pou qui &#231;a to ca dit, volt&#233;&#160;?</p>
<p lang="gcr">&#8212; Ortho, comp&#232;, r&#233;ponne Dorilas, a con&#231;a mo tend&#233; n&#232;gue y&#233; la ca dit.</p>
<p lang="gcr">&#8212; A pas con&#231;a, dit Atipa&#160;; &#231;a n&#232;gue qui ca dit, volt&#233;, y&#233; pas sav&#233; pal&#233;, &#231;a vot&#233; pou dit.</p>
<p lang="gcr">&#8212; A con&#231;a mo tend&#233; oune n&#232;gue Croueye ca doumand&#233; so cate s&#233;lect&#242;. Y&#233; pas sav&#233; pal&#233;, y&#233; ca briga, pou paroaisse.</p>
<p lang="gcr">&#8212; Comp&#232;, binh&#233;r&#233; saint Jean-Baptiste. Poule pas gain dileau, pou li boai, canna gain, pou li lav&#233;. Oyapoc pas gain oune boug meinme, Pouague gain d&#233;. Jou n&#232;gue Pouague, vini pleun cannon, trouv&#233; blangue y&#233; la, a oune di y&#233;, mo tend&#233;, ca pal&#233; di so cate s&#233;lect&#242;. </p>
<p lang="gcr">&#8212; Et pis, a pas &#231;a moune y&#233; la, qui tir&#233; t&#234;te, qu&#233; travaux. A pas y&#233;, qui rang&#233; coll&#232;ge. Y&#233; pas t&#233; wl&#233; &#231;a. En y&#233; qualit&#233; di candidat n&#232;gue, y&#233; pas t&#233; wl&#233; coll&#232;ge l&#233;v&#233; pass&#233; &#231;a&#160;; pace y&#233; sav&#233; a blangue oune so, qui pouv&#233; voy&#233; y&#233; pitite en France. Si nous pas comprendne qui &#231;a, &#231;a wl&#233; dit, tant pis, pou nous.</p>
<p lang="gcr">&#8212; Pou t&#234;te la pa, jou y&#233; vot&#233; , ni mai, ni vi&#233; d&#233;pit&#233; la, y&#233; pas wai y&#233; oueil, la conseil.</p>
<p lang="gcr">&#8212; &#199;a qui la, ath&#242; la, au moins gain courage dis so lopignon. Jou y&#233; vot&#233; l&#232;cole, pou bitachon, li pas t&#233; wl&#233;&#160;; l vini, toute meinme, vot&#233; conte. Li t&#233; li, oune so, qui vot&#233; &#231;on&#231;a, &#231;a pou ca fait engnin.</p>
<p lang="gcr">&#8212; Mo tend&#233; jodla, li wl&#233; place gouv&#232;n&#242;&#160;; y&#233; nommein li donc. Si li pas sav&#233; engnin, di zaffai conseil, li connaite zaffai jadin toujou.</p>
<p lang="gcr">&#8212; A kou jou, sodat kio&#233; oune dis nous y&#233; la, est-ce mai la roumin di so case. Sodat t&#233; wa kio&#233; nos toute, con&#231;a, qu&#233; y&#233; sabe, li t&#233; pou ca dit, oune mot. A &#242;te qui rouclanmein, qui fait train, la conseil, pou &#231;a zaffai la.</p>
<p lang="gcr">&#8212; &#199;a soldat la, t&#233; gain chance meinme. Y&#233; fait la conm&#233;die, pou li, la caz&#232;me&#160;; criole pl&#233;d&#233;, pou li, la tribinal. &#199;a bonnh&#242; cronmou gain, toute zoseau pas gain li.</p>
<p lang="gcr">&#8212; To wa beau dit, &#231;a to wl&#233;, pou mo pa, mo trouv&#233; zaffai pou ca mach&#233; ditout. Si faut nous attendne jouq nous mouri, anvant di wai moceau changement, li pas n&#232;cessai, nous vot&#233;. Anttendne, anttendne, potigu&#233; ca prend peye.</p>
<p lang="gcr">&#210;b&#242; pont Ki&#232;d&#242; Guiamant la, y&#233; contr&#233; qu&#233; Couill&#232;.</p>
<p lang="gcr">&#8212; Kin&#160;! Coulli&#232;, dit Atipa, mo content di wai to&#160;; to pot&#233; bin&#160;?</p>
<p lang="gcr">&#8212; Con&#231;a, r&#233;ponne Couill&#232;, dipis d&#233; au tois jou, mo gain la rime, qu&#233; oune coup l&#8217; vente qui ca malmeinnein m&#242;&#160;; &#242;tement, mo bin.</p>
<p lang="gcr">&#8212; Dipis douze jou, mo Cayenne, continoin Atipa, mo ca &#231;ass&#233; chass&#242; y&#233; la, pou all&#233; fait oune patie di chasse, to &#231;a pronmi&#232; mo ca contr&#233;.</p>
<p lang="gcr">&#8212; Est-ce la chasse ca baille ath&#242; la&#160;?</p>
<p lang="gcr">&#8212; Pas beaucoup, fr&#232;, r&#233;ponne Couill&#232;. Faut to all&#233; loin, anvant to fait oune coup l&#8217; fisi. Pou b&#242; rici la pa, proche Cayenne la, pas la peinne. To pou ca wai oune quiquivi enc&#242;. Tout l&#233; jou, sodat l&#224;-sous piti zoseau y&#233; la, qu&#233; coup l&#8217; fisi, tow&#160;! tow&#160;!</p>
<p lang="gcr">&#8212; Qui jou to k&#233; la chasse, doumand&#233; Atipa&#160;?</p>
<p lang="gcr">&#8212; Dimanche, r&#233;ponne Couill&#232;&#160;; si to wl&#233; vini, nous wa pouss&#233; jouq Matouri. A b&#242; la, oune so, nous pouv&#233; fait quichose. </p>
<p lang="gcr">&#8212; D&#8217;acc&#242;, dit Atipa, mo ca vini. Si la cl&#242;che bois, Cacalapapi&#233; la, t&#233; la toujou, nous t&#233; entr&#233; prend oune coup l&#8217;sec.</p>
<p lang="gcr">&#8212; Et &#242;te b&#242; la, montr&#233; Couill&#233;, li gain oune.</p>
<p lang="gcr">&#8212; Enwa, mo fi, dit Atipa, mo mal qu&#233; &#231;a moune y&#233; la&#160;; mo pou ca entr&#233; pas. Nous t&#233; wa all&#233; pi loin&#160;; m&#233;, jodla, mo pr&#233;ss&#233;. Dimanche, &#224; qui lh&#242; nous wa pati&#160;?</p>
<p lang="gcr">&#8212; Grand bonmantin, r&#233;ponne Couill&#233;, &#224; cinq kih&#242;.</p>
<p lang="gcr">&#8212; C&#233; &#231;a, courage, fr&#232;&#160;! dit Atipa.</p>
<p lang="gcr">L&#242; li pass&#233; l&#224;-sous crique qu&#233; Dorilas.</p>
<p lang="gcr">&#8212; Veill&#233; to pied, dit Atipa&#160;; a ici la, moune y&#233; la ca jit&#233; canavant. Ath&#242; la, y&#233; pou ca anttendne n&#232; vh&#232; enc&#242;, y&#233; ca jit&#233;, grand jou.</p>
<p lang="gcr">L&#242; y&#233; trounein pitit larie voltai la, pour riv&#233; la case, y&#233; wai Vellong, l&#224;-sous so gal&#233;rie, ca fait oune quat&#242;ze, qu&#233; oune n&#232;gue. Oune tas moune t&#233; la, ca gad&#233;.</p>
<p lang="gcr">Hipp&#160;! Dorilas r&#233;t&#233; aussi. Li wul&#233; m&#234;l&#233; la zaffai houomme y&#233; la.</p>
<p lang="gcr">Coument mo ca pal&#233; ou la, Vellong, to&#233;s&#233; li, hein&#160;! Si so oueil t&#233; &#231;a fisi, Dorilas t&#233; tomb&#233; caba.</p>
<p lang="gcr">&#8212; A qui &#231;a mo Atipa, ca wai la&#160;? Zaffai cabrite, a pas zaffai mouton, dit Atipa, qu&#233; c&#242;l&#232;. To pas connaite moune y&#233;, la to pas sav&#233; coument y&#233; brit vini, et to wl&#233; mett&#233; to dissel landans. To wl&#233; pouss&#233; dif&#233;&#160;; en nous, en nous vite.</p>
<p lang="gcr">Li rhal&#233; Dorilas di tas moune y&#233; la, sans &#231;a, mauv&#233; zaffai t&#233; riv&#233; Dorilas.</p>
<p lang="gcr">&#8212; M&#233;, mo crai to fou, dit Atipa&#160;; mo pas content wai moune ca &#231;ass&#233; train con&#231;a. Dansbois ou pas connaite, ou ca dronmi la c&#233;miki&#232;, tend&#233;.</p>
<p lang="gcr">&#8212; Vellong houomme, pou so c&#242;&#160;; to t&#233; k&#233; wai coument li t&#233; k&#233; travaille to. Oune michant pitit n&#232;gue macanki, kou to&#160;; to t&#233; k&#233; sav&#233; si gouyave gain v&#232;. To pas assez meinme, pou so oune bouch&#233;e.</p>
<p lang="gcr">&#8212; To wai li la, &#231;a oune houomme qui bon&#160;; mo connaite li, a mo vo&#233;sin. M&#233; li gain so jou&#160;; si to p&#233;di to chimin, to tomb&#233; la so bastis, a pas moune qui wa pal&#233; to, a to oueil qui wa wai.</p>
<p lang="gcr">Enfin, li t&#233; temps, pou y&#233; t&#233; riv&#233; la case. Femme Atipa t&#233; c&#242;l&#232;, di wai y&#233; en routa, pou doujenein&#160;; m&#233;, &#224; cause di Dorilas li, calmein moceau.</p>
<p lang="gcr">Pou femme la, pas babi&#233;, Atipa mett&#233; toute, l&#224;-sous do mis&#232; li wai, pou gain posson.</p>
<p lang="gcr">&#8212; A con&#231;a li fica, dit femme l&#224;, a so lhabitoude. Quand li contr&#233;, qu&#233; canmarade, li ca bli&#233;, s mo la case, ca anttendne li&#160;; f&#242;ce li content pal&#233;. Li wa pal&#233; jouq li wa pal&#233; t&#242;bi&#242;t&#242;.</p>
<p lang="gcr">&#8212; M&#233;, tois parassi, dit Atipa, fait nous oune pimentade, vite.</p>
<p lang="gcr">&#8212; Mo fait lafoufou bannanne, qu&#233; oune chougui&#232; calou, dit femme la.</p>
<p lang="gcr">&#8212; C&#233; bon, r&#233;ponne Atipa, y&#233; pas tr&#242;pe. Nous wa mang&#233; tout l&#233; d&#233;. Dorilas a mo nachon, a g&#242;r&#233;, kou mo, li content calou.</p>
<p lang="gcr">&#8212; To gain graisse&#160;; to gain citron&#160;? To sav&#233;, mo pou ca mangu&#233; pimentade sans citron&#160;; soutout touff&#233; li bin.</p>
<p lang="gcr">&#8212; Oui, r&#233;ponne so femme.</p>
<p lang="gcr">N&#232;gresse la all&#233; la cougine. Li fait oune bon df&#233;, qu&#233; so wawari&#160;; la d&#233; coup, pimentade la faite.</p>
<p lang="gcr">Dipis posson la kioui, y&#233; tremp&#233; cassave, et pis y&#233; mett&#233; &#224; tabe. Pronmi&#232; bouch&#233;e Atipa prend, graw&#160;! li mod&#233; oune roche landans cassave la.</p>
<p lang="gcr">&#8212; Zad&#242; di mo c&#242;, dit Atipa que c&#242;l&#232;&#160;! a c&#244;t&#233; to prend &#231;a cassave la, li doumand&#233; so femme&#160;?</p>
<p lang="gcr">&#8212; A mo coum&#232; Jeannette, r&#233;ponne femme la, qui c&#233;d&#233; mo d&#233;&#160;; a bon cassave.</p>
<p lang="gcr">&#8212; C&#244;t&#233; to wa, a bon cassave &#231;a, rouprendne Atipa. A cassave Kourou, y&#233; plein qu&#233; sabe. </p>
<p lang="gcr">Dorilas t&#233; baille y&#233;, moceau bon couac Mouss&#233;n&#233;ri.</p>
<p lang="gcr">&#8212; Baille nous couac Dorilas la, dit Atipa&#160;; toute souite.</p>
<p lang="gcr">Femme la pot&#233; couac Mouss&#233;n&#233;ri la.</p>
<p lang="gcr">&#8212; To wai, Dorilas, dit Atipa, cassave Macouria, qu&#233; Kourou, mo pou ca mang&#233; y&#233;. &#199;a di larhaut Macouria, b&#242; di z&#242;r&#232; frai la, enc&#242; passe&#160;; m&#233;, &#231;a di en bas l&#224;-bas, b&#242; di Vigu&#233;, y&#233; plein qu&#233; sabe.</p>
<p lang="gcr">&#8212; N&#232;gue Kourou y&#233; la wa beau vant&#233; y&#233; cassave, a pas mo qui wa mang&#233; li pas.</p>
<p lang="gcr">&#8212; A draite Kou n&#232;gue Oyapoc. C&#244;t&#233; y&#233; pal&#233;, di y&#233; couac, ragu&#233; pou ca pouss&#233; la, enc&#242;, pace li jorne. Coul&#242; la, pour ca dit engnin.</p>
<p lang="gcr">&#8212; Mo sav&#233; y&#233; couac bon vrai&#160;; m&#233;, li pas mill&#242; pass&#233; &#231;a di Mouss&#233;n&#233;ri, qu&#233; Oyac. Tout patout, y&#233; pouv&#233; gain couac jorne, si y&#233; plant&#233; mangnoc jorne, pas vrai comp&#232;&#160;?</p>
<p lang="gcr">&#8212; Mo bin crai, r&#233;ponne Dorilas&#160;; mo meinme, mo mill&#242; mo coauc blanc la, mo pi habitou&#233; qu&#233; li.</p>
<p lang="gcr">&#8212; Li gain plac&#232;, continoin Atipa, a couac potigu&#233; y&#233; ca baille. Li pou ca plein ou vent. Li faite qu&#233; zabapain gnanme, qu&#233; toute guiabe. Pou to, comp&#232;, mo pou ca mang&#233; li. </p>
<p lang="gcr">&#8212; Et couac maronni la enc&#242;&#160;; a zos, a code mangnoc la, oune so, qui landans. P&#242;p&#242;te y&#233; la ca tir&#233; toute farine la, pou fait lempois. Mo pas content li ditout. Li gain n&#232;gue qui content li&#160;; a n&#232;gue qui pas connaite bon couac.</p>
<p lang="gcr">&#8212; A kou vianne, li gain moune ca mang&#233; toute fa&#231;on b&#234;te&#160;: couachi, capiaye, ca&#239;man, l&#233;za t&#232;&#160;; y&#233; wa mang&#233;, jouq t&#234;te chin qu&#233; gnanme. Kou en France, y&#233; ca mang&#233; grounouille, chouval. L&#242; di lagui&#232;, y&#233; mang&#233; jouq rate&#160;; &#231;a b&#234;te y&#233; la, ca baille ou mauv&#233; malade. Mo pa, mo pou ca mang&#233; y&#233;&#160;; mo papa d&#233;fendne mo.</p>
<p lang="gcr">Y&#233; dess&#232; moulon, cons&#232;ve gingimbme, nogat coco, ranmikin qu&#233; saucisson. Atipa t&#233; wl&#233; coup&#233; saucisson la, mince, kou papi&#233; &#224; lette con&#231;a, Dorilas dit, so pa, &#231;a &#224; la n&#232;gue li ca mang&#233; li.</p>
<p lang="gcr">&#8212; To pas sav&#233;, dit Atipa, a qu&#233; nanne y&#233; ca fait li en France.</p>
<p lang="gcr">&#8212; Orho, comp&#232;, r&#233;ponne Dorilas&#160;; oueil pas wai, ki&#242; pas fait mal.</p>
<p lang="gcr">&#8212; Jou nous wa contr&#233; Cayenne enc&#242;, dit Atipa, a poune bougnon wara nous wa mang&#233;, au bin oune pimentade atipa. &#199;a mo roum&#232;de la&#160;; pas pitit atipa blanc la non, li gain v&#232;. &#199;a gros, qui jorne la, atipa cannal la mienme. </p>
<p lang="gcr">&#8212; Et d&#233; au tois coqui crabe faci, dit Dorilas&#160;; pimentade lamorie, qu&#233; pimentade calicha nous ca fait bitachon la, y&#233; chouite.</p>
<p lang="gcr">&#8212; C&#244;t&#233; to ca mett&#233; oune bon croupia&#160;? To song&#233; mouch&#233; Guiamant, la Palicou&#160;? Quand croupia t&#233; ca baille meinme, l&#242; la, li ca rh&#233;l&#233;&#160;: quel awantaye&#160;! Et oune bon chib&#232;&#160;?</p>
<p lang="gcr">&#8212; Pas pal&#233;, comp&#232;, rouprendne Atipa. Et oune bon douriz safra&#160;? Nous wa mang&#233; &#231;a to wl&#233;, a pas mang&#233;, qui manqu&#233;.</p>
<p lang="gcr">&#8212; L&#242; mo ca tend&#233; y&#233; ca dit, peye la pas gain mang&#233;, y&#233; ca fait mo ponne. A pas peye la, qui pas gain mang&#233;, a pitit moceau, nous pitit moceau landans&#160;; a zaffai qui pou c&#8217;all&#233; draite. Jodla, nous toute la plac&#232;, &#224; qui moune y&#233; wl&#233; qui plant&#233; mangnoc&#160;? A qui moune y&#233; wl&#233; qui &#231;ass&#233; mang&#233;&#160;? Nous pas pouv&#233; couri et pis gratt&#233; nous pied, en meinme temps.</p>
<p lang="gcr">&#8212; Si coolie t&#233; ca vini toujou, oune jou, oune jou, to t&#233; wa gain oune qu&#233; to. Nous meinme t&#233; wa pouv&#233; gain oune, pou s&#233;cl&#233; nous batis, pendant nous la plac&#232;. L&#242; nous descendne Cayenne, au moins, nous t&#233; wa trouv&#233; cassave&#160;; m&#233;, blangue pas wl&#233; y&#233; vini enc&#242;. Faut pas comt&#233; l&#224;-sous y&#233;. Faut pas pal&#233; meinme di &#231;a enc&#242;. Pou mo pa, mo langue paisse, m&#233;, mo z&#242;r&#232; pas dou. Nous wa all&#233; con&#231;a, kou bongu&#233; wl&#233;. L&#242; gnanpoint chin, chate ca lachasse.</p>
<p lang="gcr">&#8212; Mo pas sav&#233;, meinme, pou qui &#231;a moune y&#233; la ca kinb&#233; l&#224;-sous collie y&#233; la con&#231;a. Y&#233; ca roumass&#233;, toute nous soumaqu&#233;, pot&#233;la y&#233; peye. Et pis, gad&#233; &#231;a zaffai blangue y&#233; la t&#233; wl&#233; fait, qu&#233; Vitalou, pou coolie jamme coup&#233; y&#233; la.</p>
<p lang="gcr">&#8212; Longtemps, a nous t&#233; ca travaille, pou blangue. Jodla nous libe, nous pas pouv&#233; gain pessonne, pou id&#233; nous. Qui &#231;a to wl&#233; fait&#160;? A con&#231;a, temps la ca mach&#233;. A pou nous prend li, kou li ca vini.</p>
<p lang="gcr">&#8212; Pou n&#232;gue &#242;te peye pa, koulmann, bagou, mo pas crai y&#233; wa vini, ici la, enc&#242;. Blangue y&#233; la ca fait y&#233; sotte, y&#233; as wl&#233; chinois. Gad&#233; qu&#233; oueil, &#231;a la Chinois y&#233; wa tomb&#233;. Mo pas trouv&#233; y&#233; mauv&#233;&#160;; y&#233; ca chari&#233; vive, aussi bin qui nous. Comp&#232;&#160;! nachon ca bouilli douriz chouite.</p>
<p lang="gcr">&#8212; Y&#233; ca dit, chinois ca fat magasin tr&#242;pe. Pou qui &#231;a, y&#233; ca baille y&#233; patente&#160;? Chinois pas moune di peye. Li ca vini pou travaille lat&#232;, a pas pou fait comm&#232;ce. Li pas pouv&#233; f&#242;c&#233; ou baille li patente.</p>
<p lang="gcr">&#8212; Califounie l&#224;-bas, peye r&#233;piblique, kou nous pa, a pas patente, oune so, y&#233; ca roufis&#233; y&#233;&#160;; y&#233; ca couri y&#233; meinme. </p>
<p lang="gcr">&#8212; L&#242; mo ca tend&#233; y&#233; ca dit, blangue pas pouv&#233; travaille lat&#232;, la nous peye, mo pou ca crai &#231;a. Mo wai blangue travaille en Frnace, li aussi dou qui nous&#160;; procaution pou prend, pronmi&#232; temps&#160;: Pas boai cr&#242;c, pas travaille la sol&#233;.</p>
<p lang="gcr">&#8212; Y&#233; ca gad&#233; l&#224;-sous p&#242;p&#242;te y&#233; la. Est-ce ou pouv&#233; joug&#233; travail, l&#224; sous y&#233;&#160;? D&#233; moune qui passou, content boai, tout fatigu&#233;, qu&#233; y&#233; mis&#232; lage&#242;le. Et pis, faut chimin, pou voy&#233;, tout l&#233; jou, baille blangue y&#233; la, farine qu&#233; divin, jouq l&#242; y&#233; sav&#233; mang&#233; couac qu&#233; pimentade, kou nous&#160;; jouq l&#242; y&#233; vini s&#242;be, kou nous.</p>
<p lang="gcr">&#8212; Blangue vini avant nous, ici la. Pronmi&#232; temps, y&#233; t&#233; ca travaille, la batis, c&#244;te &#224; c&#244;te, qu&#233; n&#232;gue. A temps qui chang&#233;, qui fait nous, oune so, r&#233;t&#233; la batis.</p>
<p lang="gcr">&#8212; Li gain milate di peye qui ca dit, sans divin, qu&#233; dipain, y&#233; pou ca vive&#160;; &#224; pas vrai &#231;a. Blangue meinme, a pas toute, qui ca boai divin. Li manqu&#233; frit, ici la, pou fait boesson, pou boai&#160;? Chaque peye gain so boesson qu&#233; so mang&#233;. Si &#231;a con&#231;a, titalh&#242;, nous meinme wa dit, faut dipain qu&#233; divin pou nous vive.</p>
<p lang="gcr">&#8212; Moune ici la ca plainne gnanpoint vianne&#160;; m&#233;, comp&#233;, chimin loin, calou dou la pied, gnanpoint chimin, gnanpoint pont, L&#242; moune Sainnemari ca meinnein beif&#160;; quand beif y&#233; la pas mouri, di fatigue, la chimin, y&#233; ca n&#233;y&#233; landans crique. Coument y&#233; wl&#233; nous gain vianne&#160;? Pou qui &#231;a y&#233; pou ca fait chimin, qu&#233; p&#242;p&#242;te y&#233; la&#160;?</p>
<p lang="gcr">&#8212; Macouria qui a d&#233; pas la la, faut cannon, pou pass&#233; so pitit larivi&#232; la. Li gain danbois, li gain p&#242;p&#242;te, landans peye la, gouvelment pas pouv&#233; roupar&#233; ni la digue, ni pont&#160;; p&#242;p&#242;te y&#233; la, l&#224;, ca flannein. Est-ce li manqu&#233; lat&#232; landans peye la, pou fait brique, pou rang&#233; pont&#160;?</p>
<p lang="gcr">&#8212; &#199;a qui ca emp&#234;ch&#233;, toute travail ici la mach&#233;, a chimin gnanpoint. D&#8217;ab&#242; gnanpoint moune beaucoup, faut li gain chimin, pou all&#233; tout patout, pou moune, qu&#233; denr&#233;e, pouv&#233; riv&#233; Cayenne, tout l&#233; jou, quand y&#233; wl&#233;. Gnanpoint peye qui ca l&#233;v&#233;, sans chimin.</p>
<p lang="gcr">&#8212; To wai, comp&#232;, toute mang&#233; bon pou mang&#233;&#160;; m&#233;, toute quichose pas bon pou dit. Ki&#242; pas pagra, tend&#233;. Si nous pal&#233;, y&#233; wa sav&#233; pass&#233; nous&#160;; et pis, to sav&#233;, miraille gain z&#242;r&#232;.</p>
<p lang="gcr">&#8212; Si mo cout&#233; to, dit Dorilas, causement la pou ca fini jodla. Gad&#233;, dipis nous &#224; tabe la, ni to femme, ni mo, nous pas pouv&#233; dit oune mot. A to, oune so, ca pal&#233;. Mo k&#233; pati dimain, faut mo fait mo commichon, apr&#233; midi la meinme.</p>
<p lang="gcr">&#8212; To r&#233;son, comp&#232;, r&#233;ponne Atipa, li temps pou nous soti. Lexanne dit mo, y&#233; k&#233; vot&#233; simainne ca vini, mo beinsoin wai moune vot y&#233; la.</p>
<p lang="gcr">Y&#233; l&#233;v&#233; di tabe. L&#242; y&#233; ca soti.</p>
<p lang="gcr">&#8212; Ou wa bo ou femme qu&#233; pitit moune y&#233; la pou mo, dit madanme Atipa&#160;; mois prochain, si bongu&#233; wl&#233;, mo wa vini wai z&#242;te.</p>
<p lang="gcr">&#8212; Pas cass&#233; ki&#242;, coum&#233;, r&#233;ponne Dorilas, nous k&#233; anttendne ou. Mo femme wa content.</p>
<p lang="gcr">N&#232;gresse qui gain belle pitite. Ou ca wai aussi, y&#233; t&#233;t&#233; bon dilaite&#160;; y&#233; pas couambou, kou pitit massogan, qui t&#233;t&#233; bibon y&#233; la. Y&#233; pas jain gain mal machoai. Wara pou ca fait maripa, y&#233; bon, kou y&#233; papa Dorilas.</p>
<p lang="gcr">Y&#233; soti ensembme. La larie d&#233;mar&#233;, y&#233; s&#233;par&#233;&#160;; Atipa descendne en ville.</p>
</div>
<hr>
<div class="chapter" id="chapter_5">
<b>IV</b><p lang="gcr">L&#242; Atipa less&#233; Doritas, li all&#233; wai d&#233; au tois canmarade.</p>
<p lang="gcr">Li caus&#233; moceau, tout patout, qu&#233; moune vote y&#233; l&#224;&#160;; li anpprendne Neinanmoin ca fait propaganne a f&#242;ce, pou fait vot&#233;, pou pitit mouch&#233; la toujou. Li dit, c&#233; bon&#160;; faut dimain mo wai Neinanmoin.</p>
<p lang="gcr">Anvant li rentr&#233; la so case, li all&#233; c&#244;t&#233; Thimoth&#233;e, oune n&#232;gue qui Chaund pou vote. Atipa bin qu&#233; li&#160;; li baptis&#233; oune pitite di Timoth&#233;e.</p>
<p lang="gcr">Timoth&#233;e ca r&#233;t&#233; la larie Provence. Dips Atipa riv&#233;, y&#233; coumenc&#233; caus&#233; di vote la, et pis causement la tomb&#233;, l&#224;-sous zaffai p&#242;p&#242;te.</p>
<p lang="gcr">&#8212; To wai, dit Timoth&#233;e, coument zaffai coumenc&#233; m&#234;l&#233; landans peye la&#160;?</p>
<p lang="gcr">&#8212; Pas pal&#233;, comp&#232;&#160;! r&#233;ponne Atipa. A pas &#231;a mo caus&#233; qu&#233; Dorilas, l&#242; nous t&#233; ca doujenein la non&#160;? Zaffai grave, mo ch&#232; Timoth&#233;e&#160;; aussi, faut dimain, sans faut, mo wai Neinanmoin.</p>
<p lang="gcr">&#8212; Ath&#242; la, a p&#242;p&#242;te, oune so, y&#233; wl&#233; voy&#233;. Mo tend&#233; y&#233; dit, meinme, y&#233; k&#233; doubl&#233; y&#233; qu&#233; r&#233;divisse. Li gain oune blangue, qui vini di France espr&#232;s pou &#231;a. Y&#233; crai toute moune k&#233; prend r&#233;divisse y&#233; la. Y&#233; front&#233; ca dit, faut y&#233; mair&#233; ici la. Nous pas doumand&#233; &#231;a moune y&#233; la. A coument pou nous fait&#160;? L&#242; dileau tr&#242;pe, pou crapaud, qui &#231;a to wl&#233; li dit&#160;?</p>
<p lang="gcr">&#8212; Z&#242;r&#232; pas pouv&#233; rhaute pass&#233; t&#234;te. Est-ce nous pouv&#233; all&#233;, en France, batte Minisse&#160;? Mouch&#233; y&#233; voy&#233;, en France, pou briga qu&#233; li la, pas f&#242;, tant pis pou nous. Li pas wl&#233; ni coolie, ni p&#242;p&#242;te. A qui &#231;a li wl&#233;&#160;?</p>
<p lang="gcr">&#8212; Enc&#242;, est-ce a bin vrai, li pas wl&#233; p&#242;p&#242;te&#160;? Discou li fait, gouv&#232;n&#242; l soutouni, toute ca dit nous &#231;a pas vrai. Zaffai rang&#233;, pas gain cass&#233; oueil. To wai, landans &#231;a zaffai l, li gain oune angui enbas roche&#160;; et faut nous veill&#233; li oui, pace a oune angui tremblant.</p>
<p lang="gcr">&#8212; Au bou di compte, p&#242;p&#242;te pas pouv&#233; r&#233;t&#233;, ici la con&#231;a, sans fait engnin pou nous. Peye la, a pas di y&#233;. Y&#233; pas la, pou plant&#233; denr&#233;e, pou fait travail habitant ca fait. Titalh&#242;, y&#233; wa voy&#233; y&#233;, la plac&#232; aussi, alosse.</p>
<p lang="gcr">&#8212; Mo sav&#233; blangue ca dit, a y&#233; qui fait langui&#232; qu&#233; C&#233;p&#233;rou, roai inguin, qui t&#233; larhaut f&#242; la&#160;; a y&#233; qui couri holland&#233;, qu&#233; potigu&#233;&#160;; m&#233;, peye la, a pas di y&#233;, oune so&#160;; y&#233; pas pouv&#233; mett&#233; nous d&#232;rh&#242;, pou p&#242;p&#242;te.</p>
<p lang="gcr">&#8212; P&#242;p&#242;te la, pou fait travaux. Apr&#233;, nous wa wai. Jouq ath&#242;, y&#233; penc&#242; fait meinme, oune mauv&#233; pitit chimin di f&#232;, pou all&#233; sous l&#8217; vent. L&#242; nous pal&#233; di crique, pou fouill&#233;&#160;; y&#233; ca r&#233;ponne gnanpoint p&#242;p&#242;te, gnanpoint soumaqu&#233;.</p>
<p lang="gcr">&#8212; Est-ce &#224; vrai &#231;a&#160;? Si gnanpoint soumaqu&#233;, pou qui &#231;a, li gain, si tant di bidget con&#231;a&#160;? Pit&#234;te y&#233; k&#233; dit, faut vend&#233; nous, pou faut soumaqu&#233;. Toute bidget y&#233; la, pas meinme la&#160;? Paquet soti la t&#234;te, li tomb&#233; la z&#233;paule, a pas meinme c&#244;t&#233; li c&#8217;all&#233;. Quand y&#233; baille d&#233; p&#242;p&#242;te, pou nettie&#233; larie, faut pey&#233;, pou qui &#231;a &#231;a&#160;?</p>
<p lang="gcr">&#8212; M&#233;, oune ing&#233;n&#242; riv&#233;. Y&#233; pas fait li vini, pou bon ki&#242;. Faut y&#233; trouv&#233; soumaqu&#233;, qu&#233; bras, baille li, pou li travaille. Li meinme, faut beaucoup soumaqu&#233;, pou pey&#233; li.</p>
<p lang="gcr">&#8212; Dipis temps ing&#233;gn&#242; ca mang&#233; soumaqu&#233;, tout patout, la plac&#232;, sans fait engnin, y&#233; penc&#242; gu&#233;ri di y&#233;. &#199;a la coumenc&#233; plainne, r&#233;gisse pas &#224; jou&#160;; a qu&#233; mis&#232;, y&#233; rend&#233; li so case qu&#233; so s&#232;vice. Qui &#231;a direct&#242; ca dit, di tout &#231;a&#160;?</p>
<p lang="gcr">&#8212; &#199;a qui t&#233; gain s&#232;vice la, t&#233; crai a di li, a so bagage. li ca fait mo song&#233;, oune vi&#233; mouch&#233;, qui t&#233; la Ladouanne. Li t&#233; prend case la, pou so pa. dimanche con&#231;a, direct&#242; t&#233; oblig&#233; fronmein lap&#242;te, pou emp&#234;ch&#233; li vini.</p>
<p lang="gcr">&#8212; Chef ladmistration y&#233; la, pas ici pou dispit&#233;, qu&#233; y&#233; compangnin. Y&#233; toute &#231;a n&#232;gue maite&#160;; y&#233; divaite mach&#233; d&#8217;acc&#242;.</p>
<p lang="gcr">&#8212; &#210;te ca vini rinq pou touch&#233; soumaqu&#233;. L&#242; mois fini, y&#233; all&#233; la tr&#232;s&#242;, bacannaco&#160;! Y&#233; pou ca okioup&#233;, si n&#232;gue ca mouri di faim, si zaffai peye la, pou c&#8217;all&#233;. Y&#233; pas wl&#233; meinme wai n&#232;gue qu&#233; oueil. L&#242; ou pou ca mang&#233; chin, ou pas divaite boai so bougnon.</p>
<p lang="gcr">&#8212; Y&#233; &#231;a pagra, nous &#231;a laimoai. Li gain &#242;te, y&#233; &#231;a mang&#233; bli&#233;&#160;; quand y&#233; fait d&#233; jou, ici la, y&#233; ca sou&#233; y&#233; bec, kou poule, et pis do. Binh&#233;r&#233;, l&#242; y&#233; pas mont&#233; l&#224;-sous peye la enc&#242;.</p>
<p lang="gcr">&#8212; Ou sav&#233; peye la plein qu&#233; n&#232;gue, pou qui &#231;a ou ca vini landans&#160;? R&#233;t&#233; en France donc, c&#244;t&#233; qui gain blangue, oune so. Oune foai y&#233; achet&#233; belle case, baille y&#233;, pou y&#233; fica, pal&#242; fini&#160;; a pas y&#233; zaffai apr&#233;, si &#242;te pauve guiabe ca r&#233;t&#233; landans case en paille. </p>
<p lang="gcr">&#8212; L&#242; y&#233; pas wl&#233; fait engnin meinme, peye la, pas jain gain engnin. Titalh&#242;, gad&#233; qu&#233; oueil, y&#233; k&#233; &#233;crit Minisse&#160;:</p>
<p lang="gcr">&#171;&#160;Mouch&#233;, gnanpoint mat&#233;iaux Cayenne, pou fait case, pou rang&#233; d&#233;bacad&#232;. Pitit moceau bois t&#233; Lorapi qu&#233; la Tois calbet la, y&#233; fini. L&#242; ou ca voy&#233; r&#233;divisse y&#233; la, voy&#233; aussi, bois, qu&#233; brique, pou nous fait y&#233; case. M&#233;, pont y&#233; la, a vi&#233; bois nous oblig&#233; achet&#233;, pou roupar&#233; y&#233;.&#160;&#187;</p>
<p lang="gcr">&#8212; Comp&#232;, dit Timoth&#233;e, y&#233; pas pouv&#233; &#233;crit Minisse &#231;a zaffai la.</p>
<p lang="gcr">&#8212; Qui &#231;a to ca dit, rouprendne, Atipa&#160;; tout l&#233; jou, y&#233; pou ca boai Minisse, so dileau oueil, con&#231;a&#160;?</p>
<p lang="gcr">&#8212; Oune ing&#233;n&#242;, Minisse t&#233; voy&#233;, dit, li gain pi einconnonmie, pou less&#233; p&#242;p&#242;te couch&#233;, la y&#233; hanmac, la zilet, pass&#233; y&#233; voy&#233; y&#233;, la Tois calbet, fait bois. To wai travail&#160;?</p>
<p lang="gcr">&#8212; Commandant zilet la, tend&#233; &#231;a, dit&#160;: A &#231;a maladie t&#233; ca doumand&#233;. Tois calbet la, t&#233; ca emb&#234;t&#233; li caba&#160;; li mett&#233; toute p&#242;p&#242;te, ca chang&#233; roche zilet y&#233; la, di place. Dipis temps la, a &#231;a, oune so, y&#233; ca fait.</p>
<p lang="gcr">&#8212; So compangnin y&#233; la, mett&#233; y&#233; pa p&#242;p&#242;te ca fait jadin, ca plant&#233; bouquet. M&#233;, pou travail s&#233;ri&#233;, anttendne&#160;! </p>
<p lang="gcr">&#8212; Magr&#233; tout &#231;a, si to wai, lette, papi&#233;, qui ca vini, chaque bateau, la p&#233;nitenci&#233; y&#233; la, to meinme wa p&#232;&#160;; l&#242;de, cont&#242;de, d&#233;s&#242;de. Toute &#231;a lette y&#233; la, y&#233; c&#8217;appel&#233; &#231;a&#160;: admistr&#233;.</p>
<p lang="gcr">&#8212; Oune commissai, wai &#231;a zaffai la, li t&#233; wl&#233; fait oune live di toute lette, di toute r&#232;gloument y&#233; la. Li mouri trop vite. Nous t&#233; wa waii quichose qui dr&#244;le landans.</p>
<p lang="gcr">&#8212; Mo connaite oune coumandant zilet la&#160;; quand li rou&#231;ouwai, oune l&#242;de, li t&#233; pou ca fait engnin. Li t&#233; ca dit, &#242;te bateau la, k&#233; pot&#233; cont&#242;de&#160;; et &#231;a t&#233; vrai.</p>
<p lang="gcr">&#8212; &#199;a coumandant la jouq la &#242;te peye, mo crai ath&#242; la. Oune peye qui loin pass&#233; France&#160;; &#231;a oune blangue qui t&#233; dr&#244;le.</p>
<p lang="gcr">&#8212; Oune jou, mo wai li achet&#233;, landans oune lencan, la bireau L&#242;donnat&#242; la, lapeau vente oune p&#242;p&#242;te, qui t&#233; gain potr&#233; l&#224;-sous.</p>
<p lang="gcr">&#8212; Li t&#233; wl&#233; achet&#233; aussi, pou prend laponche, calice di oune monp&#232;, qui t&#233; mouri. L&#242; monp&#232; y&#233; la wai con&#231;a, y&#233; pouss&#233;, l&#224;-sous calice la, pou emp&#234;ch&#233; li gain li.</p>
<p lang="gcr">&#8212; Less&#233; nous donc qu&#233; to pal&#242; p&#242;p&#242;te, dit Timoth&#233;e. A qui guiambelle nous guiambelle&#160;? y&#233; zaffai pou ca rougad&#233; nous.</p>
<p lang="gcr">&#8212; Qui &#231;a, rouprendne Atipa. Tout &#231;a, qui landans peye la, ca rougad&#233; nous. P&#242;p&#242;te wl&#233; entr&#233; la paradis, magr&#233; l&#233; saint&#160;; y&#233; wl&#233; nous pey&#233; pou tr&#233;t&#233; y&#233;, au camp&#160;; et pis, to ca dit, &#231;a pou ca rougad&#233; nous&#160;? To pas mill&#242;, tend&#233;.</p>
<p lang="gcr">&#8212; Au camp la, toute moune ca mett&#233; oueil l&#224;-sous. Coolie p&#242;p&#242;te, vi&#233; moune&#160;; toute, a landans y&#233; ca vini. Toute quaki&#233; wl&#233; mett&#233; y&#233; vi&#233; moune landans. Est-ce li pouv&#233; prend toute moune, c&#244;t&#233;, c&#244;t&#233;, y&#233; soti&#160;?</p>
<p lang="gcr">&#8212; Pou &#231;a, mo crai si moune riche, y&#233; la, t&#233; mett&#233; ensembme, y&#233; t&#233; wa fait oune lh&#244;pital, pou vi&#233; moune. A con&#231;a moune riche, &#231;a less&#233; y&#233; nom, la oune peye. Oune foai gouvelment t&#233; wa gain case la, li t&#233; wa okioup&#233; di li.</p>
<p lang="gcr">&#8212; qui &#231;a to ca dit, r&#233;ponne Timoth&#233;e&#160;? &#199;a peye jalou la. D&#233; moune pas jain d&#8217;acc&#242;, pou fait engnin, to ca pal&#233; di fait lh&#244;pital. L&#242; moune riche y&#233; la, fait belle case, pou y&#233; r&#233;t&#233;, est-ce y&#233; ca song&#233; pauve qui vi&#233;&#160;?</p>
<p lang="gcr">&#8212; To r&#233;son, comp&#232;, rouprendne Atpia. A &#231;a mo meinme ca wai. Mo pas jain wai d&#233;, mett&#233; d&#8217;acc&#242;, pou fait meinme oune chimin plac&#232;.</p>
<p lang="gcr">&#8212; Mo pou ca pal&#233;, di n&#232;gue richue y&#233; la non&#160;? Nous pa pouv&#233; doumand&#233; y&#233;, oune so, toute quichose. Y&#233; wai blangue c&#8217;all&#233; en France, qu&#233; y&#233; soumaqu&#233;, y&#233; pou ca fait engnin, y&#233; meinme ca caill&#233;.</p>
<p lang="gcr">&#8212; M&#233;, Vitalou, to pou ca crai, coument so d&#233;couv&#232;te Sainnemari la, mett&#233; beaucoup soumaqu&#233; la tr&#232;s&#242;. M&#233;, &#199;a&#239;de, li achet&#233; bateau&#160;; li fait case, pou lav&#233; linge. Si moune t&#233; prend y&#233; bin, y&#233; t&#233; wa fait pass&#233; &#231;a, Y&#233; pas moune ingrat. Y&#233; ca wai blangue ca kioul&#233;&#160;; y&#233; meinme pou ca vanc&#233;.</p>
<p lang="gcr">&#8212; A pou &#231;a y&#233; ca dit, nous peye malhor&#233;&#160;; li pas grain, bon quichose, kou en France. Pas cout&#233; y&#233;, comp&#232;, &#231;a pas vrai. A moune qui all&#233; kiouqu&#233; y&#233; nein, d&#233; jou, en France, qui ca pal&#233; con&#231;a, pou vant&#233;. Y&#233; pas connaite engnin di France. Mo pa, mo r&#233;t&#233; six zan, en France&#160;; mo all&#233; tout patout&#160;; mo k&#233; pal&#233; to zaffai France.</p>
<p lang="gcr">&#8212; L&#242; guiabe gain so r&#233;son, faut baille li li. Mo sav&#233; en France joli. Li gain bon quichose beaucoup&#160;; m&#233;, toute zaffai pas vini con&#231;a, en France, la d&#233; jou&#160;; et pis, faut to gain cinse, pou vive la &#231;a peuye la. Pauve ovri&#233;, qui ca travaille, kou nous y&#233; la, pou gain y&#233; la vie, to pou ca dout&#233; coument y&#233; la mis&#232;.</p>
<p lang="gcr">&#8212; Mo pou k&#233; pal&#233; to, di moune riche&#160;; y&#233; ca vive bin, la toute peye. M&#233;, pauve y&#233; la, nous posichon belle, &#242;b&#242; &#231;a di France. Y&#233; ca mouri di faim, y&#233; ca mouri di frai. Faut soumaqu&#233;, toute la jounein, la y&#233; lanmain. Gnanpoint engnin, pou bon ki&#242;. Chaque pas, to ca contr&#233; moune, sans bras, sans jamme, sans oueil, ca doumand&#233; laumonne. Tout patout gain gade-champ&#234;te&#160;; malhor&#233; y&#233; la pas pouv&#233; ni la chasse, ni la p&#234;che. Est-ce nous peye gain mis&#232; con&#231;a&#160;?</p>
<p lang="gcr">&#8212; Si moune France, t&#233; connait nous peye&#160;; si y&#233; t&#233; gain soumaqu&#233;, pou pey&#233; y&#233; passage, y&#233; toute t&#233; k&#233; d&#233;vid&#233; Cayenne.</p>
<p lang="gcr">&#8212; Ici la, tout &#231;a to mett&#233; la lat&#232; ca vini, sans soin. Joug&#233; si nous t&#233; gain charoue, oune pitit arai meinme&#160;? Frit ca fait chin&#160;: mangue, mouch&#233; Feycinet pot&#233; y&#233; la&#160;; sapoti, zavoca, pomme cannelle. D&#233; frit kou y&#233; pou ca jain gain, en France.</p>
<p lang="gcr">&#8212; l&#224;-bas la, y&#233; pomme chawchaw, y&#233; pas vale pas&#160;; p&#234;che, y&#233; poai, y&#233; prime, oune, pou ca proch&#233; nous frit. Magr&#233; &#231;a, y&#233; ca compt&#233; y&#233;, l&#224; sous pied, pou moune pas v&#242;l&#242; y&#233;&#160;; y&#233; rh&#242; di prix.</p>
<p lang="gcr">&#8212; nous danbois gain, oune tas di grainne bois, kou maripa qu&#233; conmou&#160;; nous ca gain y&#233;, sans soumaqu&#233;. Jondef qui &#231;a Jondef, y&#233; pas gain en France.</p>
<p lang="gcr">&#8212; D&#233;loenne, oune habitant Kourou, t&#233; dit&#160;: oune bon wara, kiou fend&#233;, mill&#242; pass&#233; toute frit France. Comp&#232;, li t&#233; r&#233;son.</p>
<p lang="gcr">&#8212; B&#234;te qui la danbois, quand frai qu&#233; la neige dit, m&#233; nous, y&#233; pas gain engnin, pou y&#233; mange. L&#242; la, comp&#232;, veill&#233; to c&#242;. Loup d&#232;rh&#242;, tout patou, ca &#231;ass&#233; moune.</p>
<p lang="gcr">&#8212; Si to vir&#233;, b&#242; di mang&#233; ath&#242;, qui &#231;a to k&#233; wai&#160;? Vianne qu&#233; dipain, oune so, dipis bonne annein, jouq saint Silvesse.</p>
<p lang="gcr">&#8212; Posson pauve ca mang&#233;, limanne, m&#232;lan, rouget&#160;; ici la, &#231;a pou chin, oune so, to wa mett&#233; y&#233; la dif&#233;. Y&#233; ca dit to, blangue France pas content posson. Coument to wl&#233; li content posson&#160;? li pas connaite li&#160;; a mauv&#233; posson, oune so, li gain. Nous machoran, nous coco, nous coumarou, si y&#233; t&#233; gain y&#233;, a gros t&#234;te, oune so, qui t&#233; wa mang&#233; y&#233;.</p>
<p lang="gcr">&#8212; Y&#233; divin pas gain, oune grainne r&#233;sin landans. Y&#233; ca fait li, qu&#233; toute guiabe. divin nous ca boai, ici, a divin moune riche ca boai, en France. Y&#233; oblig&#233; voy&#233; nous bon divin&#160;; sans &#231;a, li t&#233; wa trounein landans navi, anvant li riv&#233;.</p>
<p lang="gcr">&#8212; Toute y&#233; zaffai, pou mang&#233;, gain zingr&#233;dient landans. Y&#233; saindoux, &#231;a souif, pou gress&#233; roue cabouret.</p>
<p lang="gcr">&#8212; nous pouv&#233; gain dib&#232;, fronmage, saindoux, qui mill&#242; pass&#233; y&#233; pa. Nous gain dilaite, nous gain cochon. Si nous pou ca fait y&#233;, nous meinme, tant pis pou nous. </p>
<p lang="gcr">&#8212; Et linge&#160;? &#231;a pas landans, oune magasin d&#233;tail, to k&#233; trouv&#233; ginga qu&#233; calicot, &#224; six sou, oune m&#232;te, kou Cayenne. Faut to achet&#233;, tas linge, pou chauff&#233; to c&#242;. Ici la, d&#233; chimise ginga qu&#233; d&#233; kilote gros bl&#233;, oune so, ca faiti to oune annein.</p>
<p lang="gcr">&#8212; Ath&#242;, et bois, pou to chauff&#233; dif&#233;&#160;? To ca pey&#233; oune mauv&#233; piti paquet bois, pas pi gros qui mo coup l&#8217; poing, quaranne sou.</p>
<p lang="gcr">&#8212; Bitachon, quand frai bar&#233; pauve y&#233; la, con&#231;a, a landans paille, y&#233; ca four&#233; y&#233; c&#242;, pou dronmi. Cayenne pou ca fait frai&#160;; nous pou ca achet&#233; bois, pou chauff&#233; dif&#233;.</p>
<p lang="gcr">&#8212; Toute denr&#233;e to pouv&#233; plant&#233;, &#231;a soumaqu&#233;. Sans pal&#233; di oune tas &#242;te y&#233; less&#233;, dipis longtemps, roucou, fait grainne la sec, la sol&#233;, oune so, voy&#233; en France, li bon.</p>
<p lang="gcr">&#8212; Mangnoc, si nous t&#233; ca travaille li bin, li t&#233; pouv&#233; baille lempois, pi beaucoup enc&#242;. L&#224;-sous quate pangnin mangnoc, nous pouv&#233; tir&#233; d&#233; pangnin cispa.</p>
<p lang="gcr">&#8212; Caf&#233;, cacao, sec la sol&#233;, y&#233; prix ca l&#233;v&#233; tout l&#233; jou&#160;; sec l&#224;-sous boucannein, y&#233; pas si bon. A kou lacolle machoran, sec la lomme, mill&#242;, pass&#233; la sol&#233;.</p>
<p lang="gcr">&#8212; toute bois maho y&#233; la, a soumaqu&#233;&#160;; y&#233; lapeau bon pou fait code. Nous pas  beinsoin &#231;ass&#233; ranmie. Moucou-moucou, a pou coup&#233;, oune so, fait sec, voy&#233; en France. Y&#233; ca &#231;ass&#233; tout &#231;a, qu&#233; flambeau, pou fait papi&#233;&#160;; gnanpoint. Y&#233; oblig&#233; ca rap&#233; bois sapin, pou fait papi&#233;. Jouq bagasse canne, nous pouv&#233; vend&#233;&#160;; li bon pou fait papi&#233;.</p>
<p lang="gcr">&#8212; M&#233; pariabrava, y&#233; ca doumand&#233; li, en France. Zozeau rempaill&#233;, papillon&#160;; y&#233; ca doumand&#233; tout &#231;a. Dipis C&#242;nidet qu&#233; Bataille mouri, moune y&#233; la pou ca okioup&#233; dit &#231;a enc&#242;. saint Pr&#233;, Lomba, y&#233; penc&#242; mouri&#160;; pou qui &#231;a y&#233; fica, sembl&#233; y&#233; p&#233;di la canmougu&#233;&#160;?</p>
<p lang="gcr">&#8212; A canne, oune so, pou nous less&#233;&#160;; so colonnie tomb&#233;&#160;; blangue ca plant&#233; betterave tr&#242;pe, la &#242;te peye.</p>
<p lang="gcr">&#8212; Li gain c&#244;t&#233; wangue qu&#233; pistache ca vini pass&#233; ici la&#160;? Toute potag&#233; jadin, nous gain y&#233;, nous pouv&#233; gain y&#233;.</p>
<p lang="gcr">&#8212; R&#233;sin, blangue ca fait so cranne qu&#233; li, bon ki&#242;&#160;; li ca vini tout patout. Mouch&#233; Chapy fait divin caba, &#224; kourou, et bon divin enc&#242;.</p>
<p lang="gcr">&#8212; Tabac pa, a pas pou pal&#233;. &#199;a mouch&#233; Vauquelin fait, to wa crai mo si to wl&#233;, heinbin&#160;! to t&#233; pouv&#233; par&#233; laplie, en bas y&#233; feille.</p>
<p lang="gcr">&#8212; Vo&#233;sin connaite toute &#231;a zaffai denr&#233;e y&#233; la&#160;; si li t&#233; wl&#233; &#233;crit, li t&#233; pou ca beinsoin copi&#233; Guizan.</p>
<p lang="gcr">&#8212; C&#244;t&#233; to ca mett&#233; bois, ath&#242;&#160;? R&#242;se m&#226;le, wacapou, balat, pou pont, pou case. L&#242; blangue pal&#233; di f&#232;, li crai li dit grandquichose. F&#232; pas engnin &#242;b&#242; &#231;a bois y&#233; la.</p>
<p lang="gcr">&#8212; C&#232;de, bagasse, pou fait coque cannon. Chawari, nangoci, bois rouge, pou y&#233; croube. Ang&#233;lique, pou qui g&#242;lette.</p>
<p lang="gcr">&#8212; Grignon, pou planche. Cajou, pou m&#232;be. Bois violet, ki&#242; d&#232;rh&#242;, pou cabouret. Wapa gras, pou bari&#232;. Mo pou ca fini, si mo nommein y&#233; toute.</p>
<p lang="gcr">&#8212; Et dileau coul&#233;, pou fait moulin mach&#233;&#160;; pou fait scierie&#160;? est-ce li manqu&#233;&#160;? Est-ce nous beinsoin all&#233; &#231;ass&#233; machine vap&#232;, en France&#160;? Dileau Paul Dounez la, a d&#233; pas, la la, li ca coul&#233; pou bon ki&#242;. Moune ici crai, en France y&#233; ca prend oueil trabess&#233; tout &#231;a zaffai y&#233; la.</p>
<p lang="gcr">&#8212; Ragu&#233; crapaud, qui &#231;a ragu&#233; crapaud, en France, a gros mouch&#233;. Y&#233; ca roumass&#233; li, mett&#233; la case, landans pote. To pas wl&#233; mo ki&#242; boul&#233;, l&#242; mo ca tend&#233; moune ca dit, gnanpoint engnin ici la&#160;?</p>
<p lang="gcr">&#8212; Nous peye pas jain pr&#234;t&#233; soumaqu&#233;, pou fait so zaffai. Pessonne pas jain fait souscription pou nous&#160;; a nous qui ca baille &#242;te, tout l&#233; jou. Trembement di t&#232;, vent qui ca chavir&#233; Martinique y&#233; la, nous pas connaite y&#233;. Chol&#233;ra, nous pas connaite &#231;a. Lapicote, la fi&#232;ven jorne, a &#242;te ca pot&#233; y&#233; baille nous.</p>
<p lang="gcr">&#8212; To comprendne, blangue pou k&#233; vini pal&#233; to, mis&#232; di so peye&#160;; li pou k&#233; dit to, li pi mauv&#233;, pass&#233; nous pa. Si to cout&#233; li, to wa crai, en France, a qu&#233; l&#8217;&#242; y&#233; ca fait case.</p>
<p lang="gcr">&#8212; &#199;a criole qui ca pal&#233; mal di Cayenne y&#233; la, &#231;a pou vant&#233;, mo dit to. &#199;a pou fait kou blangue. Mo connaite &#231;a qui r&#233;t&#233; d&#233; jou, en France&#160;; l&#242; y&#233; rouvini, di jou&#233; jou&#233;, y&#233; pas connaite engnin di nous peye enc&#242;. Meinme nous langue, y&#233; ca fait sembl&#233; y&#233; bli&#233; li.</p>
<p lang="gcr">&#8212; Li gain &#231;a qui wai atipa, y&#233; doumand&#233;&#160;: &#199;a s&#8217;&#233;caille-ti, ou &#231;a se plume-ti&#160;? &#210;te wai conmou, y&#233; dit&#160;: Comment appelez-vous cette graine l&#224;&#160;? A pas zaffai pou fait ou rhont&#233; non&#160;?</p>
<p lang="gcr">&#8212; Bon zos pou ca tomb&#233; la gui&#242;le bon chin. Landans &#231;a moune qui ca critiqu&#233; nous peye y&#233; la, li gain &#231;a qui plein qu&#233; soumaqu&#233;, qui gain moyen. A pas, pou peye la, y&#233; ca r&#233;t&#233; Cayenne.</p>
<p lang="gcr">&#8212; En France, y&#233; c&#8217;appel&#233; y&#233; n&#232;gue, y&#233; pas content &#231;a. Belle milatresse y&#233; la, pas wl&#233; tend&#233; y&#233; appel&#233; y&#233; n&#232;gresse. A pas sotte &#231;a&#160;? D&#8217;ab&#242; ou di race n&#232;gue, est-ce y&#233; pouv&#233; appel&#233; ou blangue&#160;? et pis, est-ce n&#233;gresse qu&#233; milatresse, y&#233; toute pas meinme la&#160;?</p>
<p lang="gcr">&#8212; Quand bongu&#233; fait moune, y&#233; toute t&#233; &#231;a n&#232;gue. Li meinnein y&#233; lav&#233;, landasn oune grand dileaua, qui frai. &#199;a qui lav&#233; y&#233; c&#242;, y&#233; vini blangue. &#199;a qui p&#232; dileau la, y&#233; kiouqu&#233; y&#233; lanmain, oune so, y&#233; r&#233;t&#233; n&#232;gue. A pou &#231;a, to wai, a nous mitan lanmain, oune so, qui blanc moceau.</p>
<p lang="gcr">&#8211; Bongu&#233; meinme, a t&#233; pas milate&#160;; est-ce so peye a peye blangue&#160;; so manman, a t&#233; pas milatresse&#160;? Arabe, espangnol, y&#233; tout pas milate&#160;; y&#233; toute pas race coinga&#160;; est-ce y&#233; pas moune, toute meinme&#160;?</p>
<p lang="gcr">&#8212; To sav&#233;, blangue France po uca distingu&#233; kou nous, cap, milate, mistife. D&#8217;ab&#242;, ou pas &#231;a blangue, pou y&#233;, ou &#231;a n&#232;gue. Est-ce nous beinsoin fait anttenchon l&#224;-sous &#231;a b&#234;tise la&#160;?</p>
<p lang="gcr">&#8212; Blangue pas connaite nous. D&#233; n&#232;gue li gain, en France la, a l&#224;-sous y&#233; blangue wl&#233; joug&#233; nous. Enc&#242;, ou wa dit a pi vilain n&#232;gue y&#233; la, oune so, qui c&#8217;all&#233; en France.</p>
<p lang="gcr">&#8212; Mo meinme, l&#242; mo t&#233; en France, pitit massogan t&#233; ca couri d&#232;i&#232; mo. Enc&#242;, l&#242; la, li pas t&#233; gain n&#232;gue, en France, beaucoup kou ath&#242; la. </p>
<p lang="gcr">&#8212; Oune jou, oune massogan pas appel&#233; mo, boule de neige&#160;; mo r&#233;ponne li&#160;: boule di conconme&#160;; mo kinb&#233; li, la so ventr&#232;che, si y&#233; pas t&#233; rhal&#233; li, di mo lanmain, mo t&#233; touff&#233; li. Mo pas f&#226;ch&#233; pou &#231;a, y&#233; sotte.</p>
<p lang="gcr">&#8212; Coument criole pouv&#233; dit, nous peye pas bon&#160;? toute moune ca fait y&#233; posichon landans.</p>
<p lang="gcr">&#8212; Oti criole qui fait y&#233; f&#242;tine la &#242;te peye&#160;? gnanpoint. Li gain &#231;a potigu&#233; meinnein jouq la Lamaz&#242;ne, &#231;ass&#233; l&#8217;&#242;&#160;; nous ca anttendne l&#8217;&#242; la toujou. Y&#233; pas sav&#233; potigu&#233;, &#231;a nachon la, a roai coquin&#160;?</p>
<p lang="gcr">&#8212; Ici la, a condouite, oune so, nous beinsoin. Meinme &#231;a qui pas sav&#233; pal&#233;, &#231;a qui pas sav&#233; lit, ni &#233;crit bonbon, ca riche.</p>
<p lang="gcr">&#8212; Oune jou, mo t&#233; divant oune magasin, mo tend&#233; oune ca dit&#160;: Mouch&#233; H&#233;rau, en avez-vous de la bonne beurre&#160;? Li mouri riche.</p>
<p lang="gcr">&#8212; Oune &#242;te rou&#231;ouwai oune prince l&#224;-sous so ladigue Pouague&#160;; li dit&#160;: Mon prince, cette digue est m&#242;toc-m&#242;toc. Li mouri riche aussi. Mo pas sav&#233;, si &#231;a mot la qui entr&#233; trop f&#242;, la z&#242;r&#232; prince la, jouq ath&#242;, li sourdo.</p>
<p lang="gcr">&#8212; Oune &#242;te r&#233;ponne oune compliment di gouv&#232;n&#242; con&#231;a&#160;: C&#8217;est une supposition, Monsieur le Gouverneur, etc., etc. Li mouri popi&#233;tai.</p>
<p lang="gcr">&#8212; Oune jou, mo t&#233; landans oune noce&#160;; mo wai oune fait chimin, la lap&#242;te, pou fait entr&#233; danme, et pis li dit&#160;: Laissez entre le sexe f&#233;minine. Gad&#233; qu&#233; oueil, li wa mouri riche aussi.</p>
<p lang="gcr">&#8212; Oune &#242;te all&#233;, en France, la oune pitit peye qui gain bon dileau, pou chawawa, la Ouriage&#160;; li dit popi&#233;tai lh&#244;tel la, so m&#233;ki&#233; &#231;a lib&#233;ral. Li riche aussi.</p>
<p lang="gcr">&#8212; Oune t&#233; c&#8217;appel&#233; toute sa locatai femme y&#233; la, so locatrice. Li mouri riche.</p>
<p lang="gcr">&#8212; Li gain, oune tas &#242;te, mo pou ca song&#233;. Y&#233; travaille, y&#233; honn&#234;te, peye la bon, y&#233; oblig&#233; riv&#233;. &#199;a qui d&#233;courag&#233;, pace peye la tomb&#233;, ath&#242; la, tant pis pou y&#233;. Bongu&#233; bon maite, peye la wa l&#233;v&#233;.</p>
<p lang="gcr">&#8212; Aussi, comp&#232;, quand to tend&#233; moune riche ca pal&#233;, di all&#233; vive, en France, pas gad&#233; l&#224;-sous y&#233;&#160;; soumaqu&#233; la ca foutant di y&#233;. Y&#233; pas mill&#242;, tend&#233;&#160;!</p>
<p lang="gcr">&#8212; Y&#233; gain bon temps&#160;; bon temps ca fait pagra maqu&#233;. L&#242; y&#233; en France, pou qui &#231;a y&#233; ca doumand&#233; cassave qu&#233; calou&#160;? L&#242; ou pou ca mang&#233; chin, ou pou ca boai so bougnon.</p>
<p lang="gcr">&#8212; Li gain &#242;te qui dit pass&#233; &#231;a. L&#242; pitit moune ca jou&#233; qu&#233; so catin, li ca cass&#233; li. A con&#231;a &#242;te all&#233;, en France, jou&#233; qu&#233; y&#233; catin&#160;; catin la cass&#233;, y&#233; song&#233;, ici la gain couac qu&#233; pimentade, hipp&#160;! to gad&#233; y&#233; rouvini.</p>
<p lang="gcr">&#8212; Li gaini &#231;a qui c&#8217;all&#233;, pac y&#233; trouv&#233; y&#233; pas assez gros mouch&#233; ici la. To crai y&#233; pi gros mouch&#233;, en France&#160;? Y&#233; gain t&#242;. L&#224;-bas la, pessonne pas connait y&#233;.</p>
<p lang="gcr">&#8212; Li ta caba, dit Timoth&#233;e&#160;; r&#233;t&#233; soup&#233; qu&#233; nous.</p>
<p lang="gcr">&#8212; Mo femme bouilli tois poucici qu&#233; oune chougui&#233; zharicot. L&#242; to femme wa sav&#233;, a qu&#233; mo to soup&#233;, li pou ca dit engnin.</p>
<p lang="gcr">&#8212; Mo ca r&#233;t&#233;, r&#233;ponne Atipa.</p>
<p lang="gcr">&#8212; Femme ho&#160;! appel&#233; Timoth&#233;e&#160;?</p>
<p lang="gcr">&#8212; Eti houomme, r&#233;ponne so femme.</p>
<p lang="gcr">&#8212; Est-ce mang&#233; la kioui&#160;?</p>
<p lang="gcr">&#8212; Oui.</p>
<p lang="gcr">&#8212; Heinbin&#160;! en nous mang&#233;. Atipa ca dinein qu&#233; nous.</p>
<p lang="gcr">Madanme Timoth&#233;e mett&#233; couv&#232;&#160;; pis y&#233; mett&#233; &#224; tabe.</p>
<p lang="gcr">Pendant dinein la, y&#233; caus&#233; di oune tas di zaffai. Timoth&#233;e trouv&#233; n&#232;gue y&#233; la, mal f&#233;, ca less&#233; y&#233; bitachon con&#231;a, y&#233; toute, pou all&#233; la l&#8217;&#242;.</p>
<p lang="gcr">Atipa fait li comprendne a &#231;a y&#233; wa wai, tant qui l&#8217;&#242; la wa dour&#233;. Jounein, bitachon trop pitit moceau, pou y&#233; less&#233; plac&#232;.</p>
<p lang="gcr">Quand y&#233; fini soup&#233;. </p>
<p lang="gcr">&#8212; Qu&#233; tout &#231;a, nous mang&#233; meinme jodla, dit Timoth&#233;e.</p>
<p lang="gcr">&#8212; Qui, &#231;a r&#233;ponne Atipa, tois poucici qu&#233; oune chougui&#232; zharicot, pou nous tois, to, to femme, qu&#233; mo, a mang&#233; &#231;a&#160;? Heinbin&#160;! comp&#232;, to pas wai c&#244;t&#233; moune mang&#233;.</p>
<p lang="gcr">&#8212; To tend&#233; pal&#233; di L&#233;m&#233;. A t&#233; captainne la&#160;; m&#233; aussi, milate la t&#233; f&#242;. L&#242; li soti la p&#234;che, li, oune so, ca rhal&#233; so cannon, mett&#233; &#224; t&#232;. Li pas t&#233; ca mang&#233;, la achette, kou nous con&#231;a&#160;; achette t&#233; trop pitit&#160;; c&#233;t&#233; landans t&#233;rine, li t&#233; ca tremp&#233; so couac. L&#242; li fini mang&#233;, li boai dileau, to pouv&#233; compt&#233; li gain quate poucici, kou nous pa y&#233; la, qui pass&#233;.</p>
<p lang="gcr">&#8212; C&#244;t&#233; to ca mett&#233; Batelm&#233;, ath&#242;&#160;? Li t&#233; ca mang&#233; six doconnon, pou so kinb&#233; ki&#242;.</p>
<p lang="gcr">&#8212; A oune balata to ca coup&#233; mo la, dit Timoth&#233;e, qu&#233; ari.</p>
<p lang="gcr">&#8212; Ditout meinme, r&#233;ponne Atipa. Toute moune Cayenne sav&#233; &#231;a.</p>
<p lang="gcr">&#8212; Li t&#233; gain oune blangue, Pouague, qui t&#233; f&#242; aussi pou &#231;a&#160;; y&#233; t&#233; c&#8217;appel&#233; li, mouch&#233; Bouillo. Quand y&#233; invit&#233; li, a doujenein con&#231;a, li ca prend oune lavoument, la veille. Comp&#232;&#160;! mo dit to, si to boucannein pas chang&#233; qu&#233; vianne, pas la peinne to invit&#233; li&#160;; so compangnin t&#233; ca invit&#233; li, pa pl&#233;si di wai li mang&#233;. </p>
<p lang="gcr">&#8212; A mang&#233; qui t&#233; divaite kio&#233; li aussi&#160;; jou li mouri, mo t&#233; all&#233; acet&#233; zouti, la grand magasin, divant lavanc&#233; la, mo tend&#233; pitit blangue la ca dit, li mouri di oune fausse indigestion.</p>
<p lang="gcr">&#8212; Mouch&#233; Bouillo la t&#233; dr&#244;le meinme&#160;; il all&#233; Pouague tabli oune bitachon&#160;; anvant li coup&#233; batis, li d&#233;pens&#233;, toute so soumaqu&#233;, pou fait oune belle chimin d&#233;grad. L&#242; chimin d&#233;grad la fini, li oblig&#233; bandonnein.</p>
<p lang="gcr">&#8212; A pas li, oune so, qui fait &#231;a zaffai la, Cayenne. Mo wai, la plac&#232;, employ&#233; fait tablissement, qu&#233; case dimi-chapente, anvant y&#233; prosp&#233;t&#233;, quand y&#233; fait trou prosp&#233;tion, a sabe, oune so&#160;; y&#233; baqu&#233; pou Cayenne.</p>
<p lang="gcr">&#8212; Li dix h&#242;, comp&#232;&#160;; mo c&#8217;all&#233; la case. Jouq oune &#242;te jou.</p>
<p lang="gcr">Li dit Timoth&#233;e qu&#233; so femme bonsoai, et pis li soti.</p>
</div>
<hr>
<div class="chapter" id="chapter_6">
<b>V</b><p lang="gcr">Lendimain mardi, &#224; n&#232;vh&#232;, Atipa fil&#233; tout draite, b&#242; di Sazi, pou waii Neinanmoin. Li sav&#233; l&#242; Neinanmoin ca p&#234;ch&#233; n&#232;gue y&#233; la con&#231;a, pou vote, ab&#242; la, li ca mett&#233; so tranmail.</p>
<p lang="gcr">Moune Cayenne, kou Neinanmoin y&#233; la con&#231;a, mo pas beinsoin fait z&#242;te y&#233; potr&#233;, z&#242;te connaite y&#233; assez.</p>
<p lang="gcr">Qui dit, qui fait. Li trouv&#233; Neinanmoin l&#224;-sous, ca fait oune discou, baille oune n&#232;gue C&#242;monbo. L&#242; n&#232;gue la pati, Atipa all&#233; invit&#233; li, &#224; prend oune coup l&#8217;sec, quichose li pou ca roufis&#233;. Y&#233; all&#233; prend oune tabe, et pis y&#233; coumenc&#233; caus&#233;&#160;:</p>
<p lang="gcr">&#8212; Mo t&#233; sav&#233;, dit Atipa, mo t&#233; wa trouv&#233; ou ici la&#160;; a ou bireau. Y&#233; dit mo, nous k&#233; vot&#233; simainne, ca vini, et ou ca travaille toujou, peu pitit mouch&#233; la. Mo trouv&#233; &#231;a zaffai la pas drait ditout. </p>
<p lang="gcr">&#8212; Ou sav&#233; mo &#231;a &#231;oussouri&#160;; mo pas ni pou li, ni conte li&#160;; mo la, pou &#231;a qui bon. M&#233;, mo trouv&#233; li temps, pou nous chang&#233; li.</p>
<p lang="gcr">&#8212; Y&#233; pou ca jou&#233; qu&#233; vote, con&#231;a. A oune zaffai qui gain dang&#233;&#160;; li draite kou fisi, la lanmain piti moune.</p>
<p lang="gcr">&#8212; Z&#242;te meinme la, qui &#231;a z&#242;te t&#233; pouv&#233; anttendne di mouch&#233; la. &#199;a qui t&#233; anvant li la, pas t&#233; bon&#160;; enc&#242;, li t&#233; pi f&#242;. Li pas fait engnin&#160;; a pas &#231;a la qui wa fait quichose. Li pas jain okioup&#233; di zaffai&#160;; z&#242;te tir&#233; li con&#231;a, di so magasin voy&#233;, en France. A oune mauv&#233; s&#232;vice z&#242;te rend&#233; li.</p>
<p lang="gcr">&#8212; Li pas capabe, gain engnin di Minisse. Li meinme avou&#233; &#231;a&#160;; jodl&#224;, li pas gain zint&#233;r&#234;t enc&#242;, landans peye la, a pas ath&#242; la, li wa roumin so c&#242;. Oune foai ou cannon &#231;ou&#233;, l&#224;-sous la vase caba, c&#244;t&#233; ou wl&#233; all&#233; en&#231;&#242;&#160;? auill&#233; nous peye l&#233;v&#233;, li ca tomb&#233; tout l&#233; jou, pi beaucoup.</p>
<p lang="gcr">&#8212; Gad&#233; so compangnin milate, nommein la Martinique, la Gouadeloupe&#160;; y&#233; toute ca fait y&#233; possibe. Pou soutouni l&#232;cole, la y&#233; peye, y&#233; fait jouq loterie, pou gain soumaqu&#233;.</p>
<p lang="gcr">&#8212; Nous pa la pa, bin au contrai, &#231;a moune li ca soutouni, &#231;a ou ca fait p&#233;tition pou y&#233;, a y&#233; qui wl&#233; fronmein coll&#232;ge. Est-ce ou crai pitit moune Cayenne wl&#233; vini, kou ou, grand, sans sav&#233; lit, sans sav&#233; &#233;crit&#160;?</p>
<p lang="gcr">&#8212; Jouq ath&#242;, si mouch&#233; Sch&#339;lch&#232; pas pal&#233;, engnin pou ca faite, ici la. Pou qui &#231;a nous gain criole, en France, alosse&#160;?</p>
<p lang="gcr">Neinanmoin bisqu&#233;, kou oune tawarou, di tend&#233; &#231;a pal&#242; la, li rh&#233;l&#233; oune coup, qu&#233; c&#242;l&#232;&#160;:</p>
<p lang="gcr">&#8212; Coument&#160;?</p>
<p lang="gcr">&#8212; Coument, coument la dileau, r&#233;ponne Atipa, l&#224;-sous meinme ton la. Less&#233; mo pal&#233;. Mo connaite zaffai Cayenne autant qui ou. Pas prend mo, fait n&#232;gue C&#242;monbo, ou t&#233; ca pr&#234;ch&#233;, titalh&#242; la. Pas fait mo ki&#242; boul&#233;&#160;!</p>
<p lang="gcr">&#8212; Pou, mo dit, mouch&#233; Sch&#339;lch&#232;, z&#242;te pas content la, a li, oune so, qui ca fait pou nous. Gr&#233;m&#233;ci bec jaquot qui fait totie mang&#233; grainne balata. Sans li, nous pas t&#233; gain meinme vote la. &#199;a qui ca dit, li vi&#233;, li pas connaite nous zaffai y&#233; la, pou qui &#231;a y&#233; pou ca fait quichose pou nous&#160;? Pou qui &#231;a y&#233; pou ca fait d&#233;cor&#233; Paul&#160;?</p>
<p lang="gcr">&#8212; Si mouch&#233; Sch&#339;lch&#232; t&#233; wl&#233; okioup&#233; di d&#233;corachon, longtemps, Paul t&#233; gain la croai.</p>
<p lang="gcr">&#8212; Oti &#242;te blangue ou ca prend, pou ou zanmi y&#233; la, qui content nous, assez, pou fait ca&#160;?</p>
<p lang="gcr">&#8212; Pronmi&#233; z&#242;te voy&#233;, en France la, Minisse, pas jain dit, li bon. Li pas jain di, &#231;a la bon aussi. Nous toute ca wai li pas pouv&#233;, et pis ou wl&#233; nous continoin con&#231;a&#160;? Auill&#233; nous mont&#233;, nous ca descendne&#160;!</p>
<p lang="gcr">&#8212; Tout &#231;a moune ou ca mett&#233; la conseil y&#233; la, a pas pou nous, y&#233; ca entr&#233;&#160;; a lhonn&#242; y&#233; ca &#231;ass&#233;. Beaucoup ca entr&#233;, pou fait y&#233; zaffai. Quichose qui la ki&#242; gnanme, a couteau, oune so, qui sav&#233; li. Ou pas connaite y&#233; lid&#233;e&#160;; dent pas ki&#242;. &#199;a qui content nous y&#233; la, y&#233; pitit moceau.</p>
<p lang="gcr">&#8212; Si ou pas wai, pi mauv&#233; zaffai pass&#233; &#231;a, a pace dipis crapaud, ca pot&#233; lakio la, blangue rend&#233; coup, tend&#233;. Si c&#233;t&#233; temps oune t&#233; ca dit&#160;: bongu&#233; fait mo mouri, anvant mo wai y&#233; riche la, ou t&#233; k&#233; wai travail.</p>
<p lang="gcr">&#8212; Oune tas y&#233; &#339;uil grand lovri l&#224;-sous bidget la. Titalh&#242;, zaffai k&#233; pi facile qu&#233; li, pass&#233; qu&#233; la banque. L&#242; nous wai y&#233; baille oune madanme, oune penson 3,000 francs&#160;; so houomme pas t&#233; fait engnin&#160;; nous dit&#160;: conseil wa chang&#233; tout &#231;a. Enwa&#160;! Ath&#242; la, l&#242; y&#233; pas trouv&#233; soumaqu&#233;, &#242;te c&#242;t&#233;, hipp&#160;! di y&#233; ca vir&#233; b&#242; di conseil.</p>
<p lang="gcr">&#8212; &#199;a qui ca pal&#233;, di gros jounein nous wa gain, oune jou la, y&#233; ca foutant di nous. Moune pou ca ni pointi mo, ni car&#233; mo dent. Nous jounein pou ca mont&#233;, pass&#233; &#231;a. Au contrai, nous ca pi malhor&#233;&#160;; tout soumaqu&#233; la ca pass&#233;, pou mang&#233;, oune so&#160;; nous mill&#242; gain pitit jounein et wai mang&#233; bon mach&#233;.</p>
<p lang="gcr">Toute &#231;a r&#233;son y&#233; la, t&#233; calmein Neinanmoin, moceau.</p>
<p lang="gcr">&#8212; Qui moune to wl&#233; nous mett&#233; la place mouch&#233; la, doumand&#233; Neinanmoin, qu&#233; la peinne&#160;? Nous pas gain confiance landans tout &#231;a blangue ca mach&#233; qu&#233; nous y&#233; la. Pou b&#242; la, to r&#233;son.</p>
<p lang="gcr">&#8212; Pou conseil y&#233; la, pitit Delmosa ca contra&#239;&#233; mo lid&#233;e. Souvent, li ca fait mo prend moune mo ki&#242; pas content. Li gain &#231;a, mo travaille pou y&#233;, y&#233; fait mo fait la ge&#244;le. Mo oblig&#233; doumand&#233; &#242;te s&#232;ment, pou nous pati, anvant mo travaille pou y&#233;. Si y&#233; manqu&#233; s&#232;ment la, fiofio la, pou oune coup.</p>
<p lang="gcr">&#8212; Li gain &#231;a nous oblig&#233; baille l&#242;de, di fait gouv&#232;n&#242; visite, anvant nous nommein y&#233;&#160;; a Mond&#233;s&#233; qui conseill&#233; nous &#231;a. Mo ca wai tout &#231;a qu&#233; chagrin.</p>
<p lang="gcr">&#8212; Li pas manqu&#233; moune, rouprendne Atipa, landans ou pati la meinme, qui pouv&#233; fait mi&#233; qui mouch&#233; la. Ou moune y&#233; la coumenc&#233; fatigu&#233;&#160;; y&#233; beaucoup t&#233; vir&#233; caba, b&#242; di oune qui mouri la. Li pas t&#233; vaut grand quichose&#160;; m&#233;, toute meinme, li t&#233; mill&#242;. &#199;a qui vir&#233; y&#233; la, pou qui &#231;a y&#233; pou ca &#231;ass&#233; oune &#242;te. Mo ca dit ou, moune pas manqu&#233;.</p>
<p lang="gcr">&#8212; A kou conseil y&#233; la&#160;; coument y&#233; compos&#233; la, qui &#231;a y&#233; pouv&#233; fait di bon&#160;? pr&#233;sident la meinme, ca rouconnaite, li pas la so place. D&#232;gn&#232; conseil la, m&#233; &#231;a li dit&#160;:</p>
<p lang="gcr">&#171;&#160;Vous persistez, messieurs et chers coll&#232;gues, &#224; me maintenir au fauteuil de la pr&#233;sidence, je ne puis que vous remercier de cet honneur auquel j&#8217;ai cependant bien peu de titres.&#160;&#187;</p>
<p lang="gcr">&#8212; Li gain landans, qui &#231;a mo compangnin. qui &#231;a y&#233; ca wai l&#224;-sous papi&#233;&#160;? Pas grand quichose. A pou &#231;a, y&#233; toujou ca vot&#233;, zaffai qui pas landans zint&#233;r&#234;t peye la. Y&#233; toujou di lopignon di y&#233; maite au bin di y&#233; vo&#233;sin, meinme quand vo&#233;sin la penc&#242; pal&#233;.</p>
<p lang="gcr">&#8212; &#210;te wl&#233; fait discou, jouq Sainnemari, la commission qouatz, y&#233; langue m&#234;l&#233;. Y&#233; pas sav&#233; qui &#231;a y&#233; wl&#233;. Jodla, y&#233; ca dit, oune fa&#231;on&#160;; diamin y&#233; ca dit, oun &#242;te.</p>
<p lang="gcr">&#8212; D&#232;gn&#232; gouv&#232;n&#242; la&#160;; y&#233; pas connaite li, y&#233; toute couri la d&#233;grad &#231;ass&#233; li, ou wa dit a quichose y&#233; t&#233; appel&#233;, kou divin messie con&#231;a. Poule &#231;ass&#233; pangnin couvri li. Quinze jou apr&#233;, dent la scie vir&#233;&#160;; l&#242; sodat la coumenc&#233; roumin y&#233;, y&#233; pas wl&#233; li enc&#242;. </p>
<p lang="gcr">&#8212; S&#233;nat&#242; z&#242;te ca doumand&#233; la&#160;; blangue ca pey&#233; oune moune caba, qui pou ca fait engnin, ou crai y&#233; wa wl&#233; pey&#233; d&#233;, pou bon ki&#242; con&#231;a&#160;?</p>
<p lang="gcr">&#8212; Au contrai, y&#233; trouv&#233; oune nous gain la tr&#242;pe. Y&#233; t&#233; tir&#233; li caba&#160;; y&#233; song&#233; bongu&#233;, pou nous, y&#233; roumett&#233; li. Chaque foai pou vot&#233;, a meinme mis&#232; la. Y&#233; wai a meinme la nous ca rouvoy&#233;, y&#233; ca pal&#233; di mett&#233; li d&#232;rh&#242;. Ou crai si li t&#233; vaillant, y&#233; t&#233; wa pal&#233; con&#231;a&#160;? Si &#242;te pas t&#233; la, pou soutouni li, longtemps, nous pas t&#233; gain enc&#242;.</p>
<p lang="gcr">&#8212; Pitit mouch&#233; la, pas pouv&#233; dirig&#233; so moune y&#233; la. Pagaye lanmentin, chakin y&#233; papa, chakin y&#233; manman&#160;; conseil y&#233; la c&#8217;all&#233;, kou cannon en drive, sans gouv&#232;nage.</p>
<p lang="gcr">&#8212; Coument to wl&#233; nous fait, doumand&#233; Neinanmoin&#160;? Li gain &#231;a, nous nommein, y&#233; &#231;a entrouproun&#242;, y&#233; t&#233; bon&#160;; y&#233; pas wl&#233; r&#233;t&#233;&#160;; mo meinme ca wai, li gain beaucoup qui mauv&#233; landans. Nous popos&#233;, d&#233; ou tois di &#242;te pati la, y&#233; pas wl&#233; acept&#233;.</p>
<p lang="gcr">&#8212; Coument ou wl&#233; y&#233; acept&#233;, r&#233;ponne Atipa&#160;; ou ca pal&#233; pal&#242; s&#232;ment. T&#234;te la pas bon, y&#233; pas pouv&#233; fait &#231;a s&#232;ment la&#160;; crai mo, a t&#234;te la, pou coumenc&#233; chang&#233;.</p>
<p lang="gcr">&#8212; Mouch&#233; la, &#231;a ou pot&#233;g&#233;&#160;; li oblig&#233; pass&#233;, pa ou volont&#233;, sans dit engnin. Gad&#233; d&#232;gn&#232; vote la, ou m&#234;l&#233; so moune qu&#233; moune monp&#232;&#160;; ou pas sav&#233;, en France, li ca vot&#233; conte monp&#232;&#160;? D&#8217;ab&#242; li pas dit engnin, pou mo, &#231;a oune couteau cacao&#160;; ou sav&#233;, &#231;a couteau la f&#242;, pass&#233; couteau mouch&#233; Zid&#242;.</p>
<p lang="gcr">&#8212; L&#242; mouch&#233; la ca pal&#233;, di sacrifice li ca fait, pou peye la&#160;; coument li envie wai li l&#233;v&#233;, pessonne pou ca crai, pace y&#233; sav&#233;, li pou ca okioup&#233; di nous. L&#224;-sous papi&#233; qui ca vini di France, nous ca rinq wai li membme di bireau, la lassembl&#233;e moune qui wl&#233; d&#233;trit case, qu&#233; lapoude y&#233; la&#160;; ca moune y&#233; c&#8217;appel&#233;, en France, annachisse y&#233; la.</p>
<p lang="gcr">&#8212; Y&#233; trouv&#233; case ca dour&#233; tr&#242;pe&#160;; faut cass&#233; y&#233;, qu&#233; lapoude. Y&#233; compangnin blangue p&#232; y&#233;&#160;; ath&#242;, a qui &#231;a, a nous pas&#160;?</p>
<p lang="gcr">&#8212; Landans r&#233;divisse gain &#231;a moune y&#233; la. Poule habitou&#233; gratt&#233;&#160;; mett&#233; li l&#224;-sous roche, li wa gratt&#233; aussi. Si y&#233; vini Cayenne, ou pitit case, larhaut savanne la, flamb&#233;. L&#242; blangue wai li ca okioup&#233;, rinq di &#231;a moune y&#233; la, coument ou pas wl&#233;, y&#233; voy&#233; y&#233; baille nous&#160;? Pisse li content y&#233;, pou qui &#231;a, li pou ca fait y&#233; vot&#233;, en France, pou li&#160;? a pas oune r&#233;son &#231;a&#160;?</p>
<p lang="gcr">&#8212; Li ca d&#233;conseill&#233; toute moune qui wl&#233; vini travail ici la. Li pas wl&#233; wai paye la chang&#233;. Auill&#233; di fait connaite bont&#233; di nous peye, l&#242; li pal&#233;, a pou dit li malsain, jouq pessonne pas pouv&#233; vive landans.</p>
<p lang="gcr">&#8212; Ou wai, mouch&#233; Neinanmoin, qu&#233; fatigu&#233; ou moune y&#233; la fatigu&#233; la hein&#160;! Si &#242;te pati la, t&#233; sav&#233; gouv&#232;nein so cannon, li t&#233; chavir&#233;, ou pa caba&#160;; d&#232;gn&#232; vote la, si, auill&#233; di fait oune toisienme lisse, di prend candidat qui pas bon, li t&#233; vot&#233; qu&#233; moune, qui vir&#233; y&#233; la, li t&#233; jit&#233; ou enbas nette. Gad&#233; qu&#233; oueil, oune jou, a &#231;a qui k&#233; riv&#233;. Et meinme, si Bonnan qu&#233; Isope t&#233; la, longtemps, &#231;a t&#233; faite.</p>
<p lang="gcr">&#8212; Enwa&#160;! r&#233;ponne Neinanmoin, qu&#233; cranne&#160;; tant qui mouch&#233; la, wa wl&#233; r&#233;t&#233;, nous wa vot&#233; pou li. Nous sav&#233; li pas f&#242;&#160;; m&#233;, li gain pou li r&#233;t&#233; la, quand meinme&#160;; place la, a di li.</p>
<p lang="gcr">&#8212; D&#8217;ab&#242; a con&#231;a ou ca pal&#233;, dit Atipa, qu&#233; cranne aussi, li bon&#160;; en&#160;! A con&#231;a&#160;? place la, a di li. Mo sav&#233; ravet pou ca gain r&#233;son divant lap&#242;te poulaill&#233;&#160;; a ou qui f&#242;. &#199;a feille ou gain, pou fait n&#232;gue y&#233; la vot&#233; la, et li bon meinme&#160;!</p>
<p lang="gcr">&#8212; Heinbin&#160;! en nous toujou&#160;; cayacou dit&#160;: couri oune jou, pas engnin. Temps longue, a lavie qui coute. L&#242; bois tomb&#233; l&#224;-sous totie, li ca gad&#233; wai, si &#231;a mombain. Patience&#160;! Nous wa wai &#231;a, pi ta&#160;; lagui&#232; v&#233;ti, pou ca prend vi&#233; moune la case&#160;; ou pas pitit grignon enc&#242;, &#231;a ou ca coumand&#233;.</p>
<p lang="gcr">Apr&#233; &#231;a parole y&#233; la, Atipa l&#233;v&#233;, li pey&#233; Sazi et pis li soti.</p>
</div>
<hr>
<div class="chapter" id="chapter_7">
<b>VI</b><p lang="gcr">J&#233;di, apr&#233; midi, Atipa soti, pou all&#233; fait oune tou&#160;; li contr&#233; qu&#233; Arial, la larie d&#233;mar&#233;. Arial t&#233; habill&#233; qu&#233; so l&#233;vite.</p>
<p lang="gcr">&#8212; M&#233; to, fr&#233;&#160;! dit Atipa, c&#244;t&#233; to c&#8217;all&#233; belle con&#231;a&#160;? Dipis to &#231;a feille tayove la, laros&#233;e pou ca touch&#233; to.</p>
<p lang="gcr">&#8212; Mo k&#233; wai dans&#233;, la sabe noai, r&#233;ponne Arial. &#199;a roai, di oune convoai y&#233; la, qui ca baille oune grand l&#232;r&#242;le, pou so f&#234;te. Si to pas gain engnin pou fait, vini qu&#233; mo.</p>
<p lang="gcr">&#8212; Mo ca vini, dit Atipa&#160;; en nous. Mo chapeau tout caboss&#233;, &#231;a pou ca fait engnin.</p>
<p lang="gcr">Dipis d&#233; au tois jou, y&#233; t&#233; ca chant&#233; oune pitit chant&#233; Cayenne. Atipa, pas t&#233; sav&#233; pou qui moune y&#233; fait li. L&#242; y&#233; pati pou dans&#233; la.</p>
<p lang="gcr">&#8212; A qui chant&#233;, doumand&#233; Atipa, mo ca tend&#233; pitit moune y&#233; la ca chant&#233;, la larie la&#160;? </p>
<p lang="gcr">&#8212; Mo cari, r&#233;ponne Arial, a pou oune gendanme cabrite, qui malade, y&#233; ca voy&#233;, en France. &#199;a divaite vrai, pace l&#242; pitit moune dit to, dimain j&#233;di, dimain j&#233;di vrai.</p>
<p lang="gcr">&#8212; Mo penc&#242; tend&#233; chant&#233; la. A coument li ca dit&#160;?</p>
<p lang="gcr">&#8212; M&#233; li, dit Atipa, li l&#224;-sous lai, all&#233; dada&#160;:</p>
<p lang="gcr">All&#233;, all&#233;, mouch&#233; Z&#233;d&#242;,</p>
<p lang="gcr">Pas r&#233;t&#233; pi longtemps enc&#242;,</p>
<p lang="gcr">Prend Neinanmoin, pou conseill&#233;,</p>
<p lang="gcr">A &#231;a, oune so, qui t&#233; manqu&#233;.</p>
<p lang="gcr">Si Bois wl&#233; all&#233; qu&#233; to,</p>
<p lang="gcr">Baille li passage, la to bateau,</p>
<p lang="gcr">Nous pas wl&#233; wai ladmistration.</p>
<p lang="gcr">Fait y&#233; pass&#233; to la tisanne,</p>
<p lang="gcr">To t&#234;te beinsoin bon cataplanme,</p>
<p lang="gcr">L&#242; to gu&#233;ri, mo ch&#232; captainne,</p>
<p lang="gcr">Crai mo, pas rouvini Cayenne.</p>
<p lang="gcr">&#8212; To wai travail, dit Arial&#160;! pitit moune Cayenne &#231;a pal&#242; oui&#160;! </p>
<p lang="gcr">&#8212; Mo tend&#233; pal&#233; di gendanme la&#160;; pessonne pas t&#233; content li. A pou &#231;a, y&#233; fait chant&#233; la. to wai li la, Minisse k&#233; fend&#233; so z&#242;r&#232;.</p>
<p lang="gcr">&#8212; Est-ce n&#232;gue y&#233; la, doumand&#233; Atipa, ca jou&#233; cate beaucoup ath&#242; la&#160;? Mo ca doumand&#233; to &#231;a, pace mo sav&#233;, to &#231;a oune chef y&#233; la.</p>
<p lang="gcr">&#8212; Enwa&#160;! comp&#232;, r&#233;ponne Arial&#160;; cate tomb&#233;, ath&#242; la. Dipis Isope qu&#233; Chincrabi&#233; mouri, gnanpoint jou&#233; enc&#242;. Li gain &#231;a qui ca fait y&#233; possibe&#160;; m&#233;, a pas jou&#242; cate, di vrai vrai, et pis, y&#233; ca val&#233; apan tr&#242;pe.</p>
<p lang="gcr">&#8212; &#210;te jou, la Prince&#160;; Prince pas l&#224; enc&#242;&#160;; m&#233;, caf&#233; la toujou ca pot&#233; so nom. Mo contr&#233; qu&#233; oune n&#232;gue, qui wl&#233; fait mo quate point, di oune coup, la l&#233;cat&#233;&#160;: roai, point, volte, autorit&#233;, roufi. Mo dit li, comp&#232;, a mouch&#233; Dobriec, oune so, mo wai maqu&#233; ponit con&#231;a. Li t&#233; wl&#233; fait so sotte, la d&#233; coup, mo entr&#233; la so batis&#160;; mo soumsoumme li nette.</p>
<p lang="gcr">&#8212; A pou &#231;a, dit Atipa, to vir&#233;, ath&#242; la, b&#242; di dans&#233;. Et pis, to &#231;a oune n&#232;gue qui toujou content femme. C&#244;t&#233; li gain camza, a la, y&#233; ca wai to. M&#233;, veill&#233; aussii, femme gain dang&#233;.</p>
<p lang="gcr">&#8212; L&#242; mo t&#233; c&#244;t&#233; mo mouch&#233;, li t&#233; gain oune pitit n&#232;gue, y&#233; c&#8217;appel&#233; Pi&#232;, qui t&#233; ca r&#233;t&#233;, divant nous case. Li pas t&#233; captainne, kou to con&#231;a non. Li t&#233; pi ca nouri crapaud, pou baille s&#232;pent val&#233;&#160;; y&#233; t&#233; ca fait li kinb&#233; roche&#160;; y&#233; t&#233; trouv&#233; li trop zharicot dou.</p>
<p lang="gcr">&#8212; C&#233;t&#233; temps di Bastien. Oune jou, Pi&#232; pas all&#233; trouv&#233; li non&#160;? Li pas t&#233; kou mamzelle Jeanne non&#160;; qu&#233; &#231;a la, faut t&#233; boai tisanne, tremp&#233; qu&#233; yanne, la danmejeanne. Bastien t&#233; ca baille, oune pitit boule, oune so.</p>
<p lang="gcr">&#8212; Tout l&#233; jou, &#224; midi, Pi&#232; ca vini dit mo&#160;: gad&#233;, mo k&#233; fait gros bec. L&#242; la, to pou ca doumand&#233; oti gros bec, ca val&#233; grainne pinot. Apr&#233; &#231;a, Paul oblig&#233; boai tisanne racine wara.</p>
<p lang="gcr">Quand y&#233; riv&#233; la sabe noai, l&#232;r&#242;le la t&#233; chaud. Li t&#233; gain quate tambourin, qu&#233; d&#233; qua. Idarec, chef tambougnin la, t&#233; ca coup&#233;&#160;; cinq, t&#233; ca foul&#233;.</p>
<p lang="gcr">L&#242; ou gad&#233; dans&#233; la qu&#233; n&#232;gresse, qu&#233; joli femme, qu&#233; y&#233; kiakia, ou pas envie soti, enc&#242;&#160;; a d&#233; femme, oune so, landans, qui t&#233; moceau mariejeanne. A pas landans, belle dans&#233; con&#231;a ou ca wai n&#232;gresse kiouri y&#233; la.</p>
<p lang="gcr">&#8212; To wai, dit Atipa, li gain n&#232;gue qui content vini cho&#233;si coum&#232; la dans&#233; con&#231;a&#160;; a pas mo pas. To wai, comp&#232;, c&#244;t&#233; ou prend oune femme, pi souvent, a la ou ca p&#233;di li.</p>
<p lang="gcr">Oune pitit monment apr&#233;, zaffai g&#226;t&#233; nette. Quand ou pas sav&#233; dans&#233;, ou jipe toujou trop langue. Oune femme, coumenc&#233; dit, tambou la pas bon, li pou c&#8217;all&#233; qu&#233; chant&#233; y&#233; la. M&#233;, l&#242; y&#233; chant&#233;&#160;:</p>
<p lang="gcr">Manman to wai, to wai, to wai pal&#242; con&#231;a.</p>
<p lang="gcr">Hipp&#160;! femme la dit, &#231;a pou li, y&#233; ca chant&#233;, &#231;a chant&#233; la. li l&#233;v&#233; oune l&#233;v&#233;, landans dans&#233; la, toute tambou oblig&#233; r&#233;t&#233;. Bondan cabresse, tambou Idarec la, tout ca r&#233;t&#233;.</p>
<p lang="gcr">So houomme t&#233; la&#160;; oune n&#232;gue qui maigue kou oune zaigrette, rhaute kou oune l&#232;chelle par&#233;pou&#160;; so jamme sembl&#233; b&#226;ton qu&#233;qu&#233;&#160;; grand guianlangue la, coumenc&#233; so pa.</p>
<p lang="gcr">Kou mo ca pal&#233; ou la, woyo-woyo la, vini si beaucoup, jouq gendanme riv&#233;.</p>
<p lang="gcr">Houomme la t&#233; gliss&#233;, l&#224;-sous lapeau calou. Li gain &#242;te, landans la, qui t&#233; sou, kou yaya qui boai dileau mangnoc.</p>
<p lang="gcr">L&#242; y&#233; wai con&#231;a.</p>
<p lang="gcr">&#8212; Fr&#233;&#160;! dit Atipa, nous vini pou tir&#233; dilaite, nous pas vini pou compt&#233; pitit veau. Nous pas gain pou m&#234;l&#233;, landans &#231;a quat&#242;ze la. Nous vini pou wai dans&#233;, nous pas vini pou briga.</p>
<p lang="gcr">&#8212; En nous all&#233;, tend&#233;. Gendanme riv&#233; caba&#160;; mo pas wl&#233; gain zaffai qu&#233; blangue. Li gain &#231;a qui wl&#233; prend mo caba, pou teinmoin&#160;; mo dit y&#233; oui. Oui pou ca g&#226;t&#233; zanmi, ni mont&#233; montangne&#160;; m&#233;, a pas mo &#231;a la, y&#233; wa wai la tribinal pas.</p>
<p lang="gcr">Y&#233; soti&#160;; l&#242; y&#233; d&#232;rh&#242;.</p>
<p lang="gcr">&#8212; To wai, dit Atipa, si gendanme pas t&#233; vini, coup t&#233; k&#233; tomb&#233;, kou b&#234;te, landans la. Quichose ou pas sav&#233;, li vi&#233; pass&#233; ou, oune ki&#242; t&#233; ca dit mo&#160;: pas all&#233; non.</p>
<p lang="gcr">&#8212; Landans dans&#233; con&#231;a, toujou gain train. Li gain quec temps di &#231;a, mo t&#233; all&#233; wai, oune canmougu&#233;, l&#224;-sous crique. Oune bataille l&#233;v&#233; con&#231;a landans. Mo t&#233; qu&#233; oune pitit n&#232;gue, y&#233; c&#8217;appel&#233; Paul&#160;; oune sacatra&#160;; li t&#233; mar&#233; lakio d&#232;i&#232; mo, kou oune lampion delpon.</p>
<p lang="gcr">&#8212; Oune n&#232;gue Tonn&#233;granne t&#233; pr&#234;t&#233; so zanmi so kil&#242;te, pou vini dans&#233;. &#199;a qui baille kil&#242;te la, t&#233; assis ca gad&#233; dans&#233;. L&#242; li wai canmarade la ca batte lentrouchat, ca fait so g&#232;r&#232; qu&#233; kil&#242;te la, li rh&#233;l&#233; li&#160;: doucement, comp&#232;&#160;! &#242;te la fait sembl&#233; li pas tend&#233;. Li continoin toujou. Emb&#234;t&#233; &#224; la fin, li rh&#233;l&#233; li&#160;: r&#233;t&#233;, mo dit to.</p>
<p lang="gcr">&#8212; N&#232;gue Tonn&#233;granne la bisqu&#233;&#160;; li coumenc&#233; fait oune ca&#239;man, landans dans&#233; la. Faut to t&#233; wai li. Li coumenc&#233; dit&#160;: Capiaye&#160;! moune pas t&#233; beinsoin sav&#233;, si to pr&#234;t&#233; mo to kil&#242;te. Soti, mo k&#233; fait to wai, si d&#233; sou &#231;a blangue. Mo papa lav&#233; mo qu&#233; t&#234;te beif, qu&#233; pied chouval. N&#232;gue pas jain fait mo dos touch&#233; &#224; t&#232;. Aki&#242;r&#242; qui &#231;a Aki&#242;r&#242;, mo pas jain wai li fait bris&#233; con&#231;a.</p>
<p lang="gcr">&#8212; C&#244;t&#233; moune beaucoup, dit Arial, a con&#231;a y&#233; &#231;a pal&#233;&#160;; m&#233;, divant tambou, galement pas la. Sodat sou connaite y&#233; captainne, tend&#233;. Macaque sav&#233; qui boiis y&#233; ca mont&#233;&#160;; y&#233; pou ca mont&#233; wara. A qu&#233; pitit n&#232;gue macanki y&#233; la, y&#233; ca fait &#231;a bris&#233; la. A &#231;a y&#233; ca dit to, rend&#233; s&#232;vice baille chagrin la.</p>
<p lang="gcr">&#8212; To r&#233;son, rouprendne Atipa, bon &#231;a mal. Mo dit to, a pas d&#233; pal&#242; li pal&#233;. li t&#233; kou oune fou landans la. Dans&#233; toute r&#233;t&#233;. So piti fr&#232; t&#233; la&#160;; li rhont&#233; kou oune ha&#239;ra poule prend, li soti.</p>
<p lang="gcr">&#8212; Kou mo ca pal&#233; qu&#233; to la, m&#233; gendanme&#160;: Didisse, Larouge, Sambout entr&#233;.</p>
<p lang="gcr">&#8212; Tu fais le fou, dit Didisse, je vais te d&#233;fouler.</p>
<p lang="gcr">&#8212; L&#242; mo wai &#231;a zaffai la, pou y&#233; pas kinb&#233; nous, mo dit Paul&#160;: qui &#231;a nous ca anttendne enc&#242;&#160;? A pou nous fait, kou totie qu&#233; macaque. Kiouboume, mo ca kialam. Li soti b&#242; rici, mo soti b&#242; l&#224;-bas. Bon pied sauv&#233; son maite. La d&#233; coup, nous p&#233;di nette, y&#233; pas wai nous vent. </p>
<p lang="gcr">&#8212; A jouq lendimain, nous anpprendne zaffai gendanme y&#233; la fait&#160;: Y&#233; meinnein n&#232;gue Tonn&#233;granne la, la posse, et pis y&#233; mett&#233; li la coubari.</p>
<p lang="gcr">&#8212; Jou pitit poule so ki&#242; content, a jou la paganni ca prend li. Houomme la t&#233; vini, qu&#233; ki&#242; content, pou anmis&#233; so &#231;&#242;&#160;; m&#233; &#231;a zaffai qui riv&#233; li. Proc&#233;-v&#232;bal tomb&#233;, kou la fimein, landans la.</p>
<p lang="gcr">&#8212; Jou di tribinal, mo all&#233; wai. Oune coolie t&#233; teinmoin&#160;; quand jougue di p&#233; doumand&#233; li, qui l&#226;ge li gain&#160;; li r&#233;ponne, l&#242; so manman fait li, li t&#233; pitit pitit.</p>
<p lang="gcr">&#8212; Oune &#242;te vi&#233; femme teinmoin dit, so pa, li gain vingtne cinq an. So pitite t&#233; soti d&#233;pos&#233;, anvant li, pitite la t&#233; gain trente an. To wai travail, comp&#232;&#160;?</p>
<p lang="gcr">&#8212; Li t&#233; gain &#242;te teinmoin. F&#242;ce moune t&#233; beaucoup landans dans&#233; la, mo pas t&#233; wai y&#233; meinme. Oune dit, so m&#233;ki&#233; &#231;a ma&#238;te mett&#242; seinne&#160;; oune &#242;te dit, so pa &#231;a la plime.</p>
<p lang="gcr">&#8212; Mandil t&#233; la&#160;; li dit&#160;: Le brevenu a voulu donner un coup de p&#226;ton &#224; Larouge.</p>
<p lang="gcr">&#8212; Y&#233; doumand&#233; coum&#232; n&#232;gue Tonn&#233;granne la, si &#231;a so houomme&#160;; li r&#233;ponne, qu&#233; oueill chaud, li pas gain comp&#232;. toute souite commissai rh&#233;l&#233; Sambout&#160;: entr&#233;, pou v&#233;rifi&#233; &#231;a. </p>
<p lang="gcr">&#8212; L&#242; toute &#231;a zaffai teinmoin y&#233; la fini, commissai coumenc&#233; pal&#233; ath&#242;&#160;:</p>
<p lang="gcr">&#8212; Monsieur le juge de la paix, on faisait du train.</p>
<p lang="gcr">&#8212;  Vous voulez dire du bruit, dit jougue di p&#233; la&#160;?</p>
<p lang="gcr">&#8212; C&#8217;est synagogue, r&#233;ponne commissai, et pis li continoin&#160;:</p>
<p lang="gcr">&#8212; Monsieur le juge de paix, le brigadier Didisse, monsieur le juge de paix, l&#8217;archer Sambout, monsieur le juge de paix, sont entr&#233;s, monsieur le juge de paix, au milieu de la foule, monsieur le juge de paix.</p>
<p lang="gcr">&#8212; A con&#231;a, li pal&#233;, mo dit to, jouq li fini. A pas pitit dent moune baille, la tribinal calinb&#233; la.</p>
<p lang="gcr">&#8212; A la fin di compte, n&#232;gue Tonn&#233;granne la soti qu&#233; six jou di Paris, sans compt&#233; l&#233; fr&#233;, pou all&#233; cass&#233; roche.</p>
<p lang="gcr">Compangnin plein pangnin&#160;! dit Arial, et pis li prend ari&#160;: kia&#160;! kia&#160;!</p>
<p lang="gcr">&#8212; To ca ari, dit Atipa, heinbin, comp&#232;&#160;! mo wai quichose qui pi dr&#244;le enc&#242;&#160;:</p>
<p lang="gcr">&#8212; Oune jou y&#233; kinb&#233;, la Cabassou, oune p&#242;p&#242;te maron, habill&#233; en monp&#232;. Jou y&#233; joug&#233; li, oune n&#232;gue y&#233; c&#8217;appel&#233; Joulien t&#233; teinmoin. La tribinal, l&#242; y&#233; doumand&#233; li, qui &#231;a p&#242;p&#242;te la fait&#160;: </p>
<p lang="gcr">&#8212; Mouch&#233;, r&#233;ponne Joulien, mo t&#233; crai a pitite bongu&#233;&#160;; mo baille li mang&#233;&#160;; mo baille li mo lite&#160;; mo couch&#233; &#224; t&#232;. Pr&#233;sident, mo dit ou, m&#233; maque. Kou li ca pal&#233;, li t&#233; ca batte so c&#242;, en meinme temps, pou montr&#233; coument li kio&#233; maque &#224; t&#232; la. Comp&#232;&#160;! a t&#233; la conm&#233;die.</p>
<p lang="gcr">&#8212; Mo wai &#242;te zaffai la tribinal. Oune jou, oune mouch&#233; t&#233; ca, pl&#233;d&#233;, pou d&#233; sodat qui t&#233; v&#242;l&#242; poule, la nouite.</p>
<p lang="gcr">&#8212; Voyons voir, dit mouch&#233; la, s&#8217;ils se sont introduits cach&#233;ment, dans la volaill&#232;re.</p>
<p lang="gcr">&#8212; Pou qui &#231;a ou pou ca pal&#233; nous bon franc&#233;, rouprendne coumandant la&#160;?</p>
<p lang="gcr">&#8212; &#199;a franc&#233; la bon, pou ici la, r&#233;ponne mouch&#233; la&#160;; tribinal Cayenne, a pas lacad&#233;mie.</p>
<p lang="gcr">&#8212; Oune &#242;te foai, mo tend&#233; oune dit, blangue mine d&#8217;&#242; y&#233; la, ca r&#233;colt&#233; ovri&#233;. Li t&#233; insolent&#160;; li pas gain mauv&#233; pal&#242; li pas racont&#233; jou la.</p>
<p lang="gcr">&#8212; Less&#233; &#231;a pal&#242; la, rouprendne pr&#233;sident la, qu&#233; c&#242;l&#232;&#160;; mo pas wl&#233; tend&#233; ou pal&#233; langage cabaret ici la.</p>
<p lang="gcr">&#8212; &#199;a mouch&#233; la t&#233; cranne&#160;; l&#242; to cranne la peye la, gnanpoint kou to. So zanmi y&#233; t&#233; ca dit, l&#242; li ca pal&#233;, a cout&#233;, oune so, so coll&#232;gue y&#233; la pouv&#233; cout&#233;. &#199;a pas t&#233; flatt&#242; pou y&#233;.</p>
<p lang="gcr">&#8212; Ou intelligent, &#231;a vrai&#160;; m&#233;, est-ce &#231;a wl&#233; dit, ou sav&#233; toute quichose&#160;? &#231;a wl&#233; dit, ou wa sav&#233; beaucoup quichose, si ou anpprendne. Ou sav&#233; pal&#233;, &#231;a vrai aussi&#160;; m&#233;, l&#242; gnanpoint engnin landans ou t&#234;te, qui &#231;a ou pouv&#233; dit di bon&#160;?</p>
<p lang="gcr">&#8212; &#199;a bataille nous ca wai, ath&#242; la, dit Arial, a pas engnin, &#242;b&#242; &#231;a di pongnein dor&#233; qu&#233; imp&#233;riale&#160;; to song&#233;&#160;?</p>
<p lang="gcr">&#8212; Pas pal&#233;, comp&#232;, r&#233;ponne Atipa, soutout jou y&#233; ca ent&#233;r&#233; papa, con&#231;a. A pou chant&#233; y&#233; la, y&#233; t&#233; ca briga pi beaucoup. M&#233; pi belle chant&#233; pongnein dor&#233;&#160;; a qu&#233; li, y&#233; t&#233; ca entr&#233; en ville, &#224; soai, m&#233;cr&#233;di d&#233; cendne.</p>
<p lang="gcr">Ponne, bouffi ponne,</p>
<p lang="gcr">Bouffi la poulaill&#233; dor&#233;.</p>
<p lang="gcr">&#8212; Enwa&#160;! dit Arial, mo t&#233; pi mill&#242; &#231;a la&#160;; li pi chouite&#160;:</p>
<p lang="gcr">Caca cochon, to pas rhont&#233;,</p>
<p lang="gcr">Coument to fait, potigu&#233; couri to,</p>
<p lang="gcr">Vam praf&#242; moulatine di Cayenne,</p>
<p lang="gcr">Moutou vielle.</p>
<p lang="gcr"></p>
<p lang="gcr">&#8212; La reinne, directeuse pongnein dor&#233; y&#233; la, a t&#233; Criquet , Macaque fris&#233;, Misainne. Landans larm&#233;e la t&#233; gain&#160;: Bannanne enki&#232;, la reinne Dafrique, Mad&#232; vo&#233;l&#233;, Gnanme inguin&#160;; et la reinne satin, to bli&#233; li&#160;? et convoai mine d&#8217;&#242; la&#160;?</p>
<p lang="gcr">&#8212; B&#242; di imp&#233;riale, li t&#233; gain&#160;: la reinne Bouffi, Vivangui&#232;, Quarantan, Dileau pou lannisette, Pimentade carambole. Et banne pitit n&#232;gresse lamirale y&#233; la&#160;? M&#233;, oune chant&#233; imp&#233;riale&#160;:</p>
<p lang="gcr">Dipis minouit sonnein, so bal&#233;, la so lanmain,</p>
<p lang="gcr">Voil&#224; la position, di macaque fris&#233;.</p>
<p lang="gcr">&#8212; M&#233; oune &#242;te pitit chant&#233; qui t&#233; joli&#160;; a t&#233; pongnein dor&#233; qui t&#233; ca chant&#233; li&#160;:</p>
<p lang="gcr">Mo la, mo sans moune,</p>
<p lang="gcr">Mo la, mo sans pessonne,</p>
<p lang="gcr">Mo pas beinsoin pronmeinnein mo c&#242;,</p>
<p lang="gcr">Baille l&#233; gens Cayenne, pal&#233; l&#224;-sous mo.</p>
<p lang="gcr">&#8212; A t&#233; bon temps l&#242; la&#160;; guiambelle y&#233; la t&#233; ca belle. L&#242; la, Laurent la peau l&#232;ve t&#233; landans toute cad&#233;mie y&#233; la. Fr&#232;&#160;! mis&#232;, g&#226;t&#233; vaillant, tend&#233;. Moune convoai y&#233; la, li gain &#231;a qui tomb&#233; jounein jodi. Ath&#242; la, gnanpoint pl&#233;si Cayenne&#160;; y&#233; cannida la, a dans&#233; &#231;a la&#160;?</p>
<p lang="gcr">&#8212; A la pac roai la, oune so, temps en temps, blangue ca fait nous ari moceau.</p>
<p lang="gcr">&#8212; D&#232;gn&#232;ment la, y&#233; jou&#233;, oune joli la conm&#233;die. C&#233;t&#233; oune piay&#242; qui t&#233; gain roum&#232;de, pou gu&#233;ri toute maladie, m&#233;decin pas connaite.</p>
<p lang="gcr">&#8212; Mo bli&#233; tout &#231;a pal&#242; li racont&#233;. A oune quichose, oune so, mo ca song&#233;. Li dit, l&#242; m&#233;decin fatigu&#233; di y&#233; moune malade, y&#233; pas pouv&#233; gu&#233;ri y&#233;, y&#233; ca dit moune y&#233; la&#160;: Allez aux eaux&#160;!</p>
<p lang="gcr">&#8212; Comp&#232;, dit Atipa, &#231;a zoseau y&#233; la gain pou vol&#233; meinme, pou all&#233; jouq en France.</p>
<p lang="gcr">L&#242; y&#233; riv&#233; la grand larie, y&#233; wai Chef ca pass&#233;.</p>
<p lang="gcr">&#8212; En nous appel&#233; li, dit Atipa, pou li fait nous ari moceau. Li toujou gain quichose qui dr&#244;le pou racont&#233;.</p>
<p lang="gcr">Y&#233; appel&#233; li, y&#233; appel&#233; li t&#233;e&#160;! Chef pas vir&#233;.</p>
<p lang="gcr">&#8212; si c&#233;t&#233; femme qui t&#233; appel&#233; li, dit Arial, to t&#233; k&#233; wai, si li t&#233; pou ca vir&#233; gad&#233;. So sourdo la tout dr&#244;le&#160;; a pou houomme, oune so. Pou femme pa, Chef ca tend&#233; y&#233;, trop bin. </p>
<p lang="gcr">&#8212; Mo femme ca anttendne mo, ath&#242; la, dit Atipa, mo c&#8217;all&#233;, courage&#160;!</p>
<p lang="gcr">Arial r&#233;ponne li bonsoai, et pis y&#233; s&#233;par&#233;, la larie voltai.</p>
<p lang="gcr">R&#233;cup&#233;r&#233;e de &#171;&#160;https://fr.wikisource.org/w/index.php?title=Atipa/VIoldid=13400948&#160;&#187;</p>
</div>
<hr>
<div class="chapter" id="chapter_8">
<b>VII</b><p lang="gcr">So soulendimain sanmedi, Atipa soti, apr&#233; doujenein, faut oune tou. Li contr&#233; qu&#233; Sorossi, b&#242; di caf&#233; Prince la, la d&#233; flot.</p>
<p lang="gcr">&#8212; M&#233; to, Sorossi, dit Atipa&#160;; dipis qui temps to Cayenne&#160;; c&#244;t&#233; to soti&#160;?</p>
<p lang="gcr">&#8212; Dipis tois jou, r&#233;ponne Sorossi&#160;; mo soti la Saint-Elie, qu&#233; mouch&#233; Louc. Et to, to Cayenne longtemps&#160;?</p>
<p lang="gcr">&#8212; Mo soti Oyapoc, fait oune prosp&#233;tion, r&#233;ponne Atipa&#160;; m&#233;, mo vi&#233; Cayenne caba.</p>
<p lang="gcr">&#8212; A pou qui moune z&#242;te t&#233; ca prosp&#233;t&#233;, doumand&#233; Sorossi&#160;; est-ce z&#242;te fait quichose&#160;?</p>
<p lang="gcr">&#8212; Enwa, fr&#232;&#160;! r&#233;ponne Atipa, blangue prend dileau. Mo crai a t&#233; pou oune soci&#233;t&#233;. To pou ca crai coument &#231;a prosp&#233;tion y&#233; la, ca d&#233;teinne blangue. &#199;a Moulondeau qui t&#233; qu&#233; nous. L&#242; nous pati, &#231;a Loubon qui baille avance&#160;; quand nous rouvini, &#231;a li qui pey&#233;.</p>
<p lang="gcr">&#8212; Coquin, mo fi&#160;! &#231;a milate la, ca pey&#233; bin. A pou &#231;a, mo content travaille pou li. Quand ou descendne, ou pas beinsoin tir&#233; chapeau, ni gratt&#233; t&#234;te, d&#233; foai, la so case&#160;; graw&#160;! li ca lovri c&#242;ff&#242; la.</p>
<p lang="gcr">&#8212; Pou to meinme, li pas n&#232;cessai mo doumand&#233; to, si to p&#233;sant&#160;; &#231;a fa&#231;on z&#242;te ca kio&#233; l&#8217;&#242;, la Saint-Elie la&#160;!</p>
<p lang="gcr">&#8212; A con&#231;a meinme, r&#233;ponne Sorossi. En nous prend quichose la Prince&#160;?</p>
<p lang="gcr">&#8212; En nous donc.</p>
<p lang="gcr">Sorossi, a oune pitit n&#232;gue crabari, y&#233; c&#8217;appel&#233; Phlippe&#160;; toute blangue mine d&#8217;&#242; connaite li. A so mauv&#233; m&#233;ki&#233;, li t&#233; ca fait, la plac&#232; la, qui fait y&#233; baille li nom, Sorossi.</p>
<p lang="gcr">Li ca rouclanmeim toute temps, la plac&#232;. A oune chef, di &#231;a qui ca prend, tout patout, d&#233;, tois avance, y&#233; la.</p>
<p lang="gcr">La Prince, y&#233; doumand&#233;, d&#233; v&#232; m&#234;l&#233;, et pis y&#233; assis.</p>
<p lang="gcr">D&#233; sodat t&#233; ca boai caf&#233; kiololo, &#242;b&#242; y&#233;&#160;; pas calongnin non, sodat cas&#232;me meinme.</p>
<p lang="gcr">Grand soupi&#232;rein t&#233; l&#224;-sous tabe&#160;; la poule t&#233; ca faite l&#224;-sous billa. L&#242; ou tend&#233; chef la poule la dit&#160;: laissez-zou&#233; Toustou, &#242;te jou&#242; y&#233; la p&#233;di vi&#233;. </p>
<p lang="gcr">&#8212; To pas wl&#233; less&#233; to mauv&#233; m&#233;ki&#233; la, dit Atipa, pou charad&#233;&#160;?</p>
<p lang="gcr">&#8212; Qui l&#8217;&#242; &#231;a, r&#233;ponne Sorossi.</p>
<p lang="gcr">&#8212; Pas fait lapin qui wangue qu&#233; mo, dit Atipa&#160;; mo pas nommein to l&#8217;&#242;. Pisse a con&#231;a to ca r&#233;ponne, heinbin&#160;! oui&#160;; a di l&#8217;&#242; la meinme, mo wl&#233; pal&#233; to.</p>
<p lang="gcr">&#8212; Est-ce mo ca fait, &#231;a zaffai la mo, dit Sorossi, qu&#233; c&#242;l&#232;&#160;? &#199;a qui dit, y&#233; wai mo pot&#233; l&#8217;&#242; la sorossi, y&#233; menti. &#199;a qui ca pio y&#233; la, y&#233; gain y&#233; moune, Cayenne c&#244;t&#233; y&#233; ca vini vend&#233; l&#8217;&#242; la&#160;; mo pa, mo pas gain. si beif pas t&#233; connaite so c&#242;, li t&#233; wa val&#233; grainne mombain&#160;? Si moune y&#233; la, t&#233; pou ca trouv&#233; achet&#242;, y&#233; t&#233; wa v&#242;l&#242;&#160;? To pas wai mo all&#233;, la &#242;te peye, vend&#233; l&#8217;&#242;&#160;?</p>
<p lang="gcr">&#8212; Fica tranquille, tend&#233;, rouprendne Atipa&#160;; to pou k&#233; montr&#233; vi&#233; macaque fait la grimace. Less&#233;, less&#233; meinme, mo dit to.</p>
<p lang="gcr">&#8212; Prend d&#233;, tois avance, tout patout, pas assez pou z&#242;te&#160;; z&#242;te wl&#233; prend l&#8217;&#242; moune y&#233; la enc&#242;&#160;; l&#8217;&#242; la a pas di nous. &#199;a qui ca crai piaye y&#233; la, dit y&#233; c&#242;de qui t&#233; mar&#233; la joustice la, li cass&#233;, tend&#233;. &#199;a qui continoin, y&#233; chouval k&#233; trounein nanne.</p>
<p lang="gcr">&#8212; L&#242; babe ou vo&#233;sin ca boul&#233;, ros&#233; ou pa. Gad&#233; qu&#233; oueil, l&#242; blangue k&#233; fatigu&#233;, di toute &#231;a zaffai la, y&#233; k&#233; vir&#233;, b&#242; di avance z&#242;te ca prend, sans mont&#233; la plac&#232; la&#160;; a l&#224;-sous z&#242;te, pitit anpprenti jouge, y&#233; ca voy&#233; la peye la, k&#233; anpprendne y&#233; m&#233;ki&#233;.</p>
<p lang="gcr">&#8212; Z&#242;te pou ca content&#233; di &#231;a&#160;: La prosp&#233;tion, z&#242;te ca lachasse&#160;; &#242;te ca r&#233;t&#233; couch&#233; la y&#233; hanmac, et pis z&#242;te ca vini dit, gnanpoint l&#8217;&#242;.</p>
<p lang="gcr">&#8212; Mo ch&#232; Sorossi, temps la troup dou, pou nous &#231;ass&#233; mis&#232; enc&#242;, baille nous c&#242;. Chin gad&#233; l&#224;-sous cabriite, li caca la case, tracas r&#233;t&#233; pou li. To &#231;a mo compangnin, to lapeau noai, pas gad&#233; l&#224;-sous moune y&#233; la.</p>
<p lang="gcr">&#8212; Toute moune pas pouv&#233; riche, la d&#233; jou, kou &#231;a qui trouv&#233; l&#8217;&#242;. Qu&#233; &#231;a zaffai, qui ca pass&#233; la, si li pas t&#233; gain p&#242;p&#242;te, la ge&#244;le t&#233; k&#233; plein, kou croucrou con&#231;a, qu&#233; n&#232;gue, pou netti&#233; larie. Jouq femme, z&#242;te fait y&#233; mett&#233;, la ladouanne, pou fouill&#233; moune.</p>
<p lang="gcr">&#8212; Anvant mo mont&#233;, la Saint-Elie, dit Sorossi, mo t&#233; soti, la oune pitit plac&#232;, la Mannan, c&#244;t&#233; Gent&#233;. Nous pas d&#8217;acc&#242;, mo descendne.</p>
<p lang="gcr">&#8212; Est-ce to wai y&#233; ca mett&#233; chate gad&#233; dib&#232;&#160;? Li prend oune blangue tafiat&#242;, pou magasignin&#160;; sodat la ca boai toute boesson qui la d&#233;grad. A c&#244;t&#233; bari&#232; faibe, beif ca pass&#233;&#160;; l&#242; Gent&#233; &#233;crit li, &#231;a l&#224;-sous nous, li ca pass&#233; so c&#242;l&#232;. </p>
<p lang="gcr">&#8212; Oune jou, mo dit li&#160;: mouch&#233;, ou ca less&#233; gui&#242;le tambou, pou batte la so gogo&#160;; a mouch&#233; Gent&#233; qui &#233;crit ou, all&#233; trouv&#233; li. Ou pou ca baille nous divin, nous pas pouv&#233; pot&#233; divin la plac&#232;. L&#242; nous pal&#233; mouch&#233; Gent&#233;, li ca baille nous t&#242; enc&#242;.</p>
<p lang="gcr">&#8212; Bacaillau pas t&#233; bon&#160;; y&#233; t&#233; ca baille nous oune pitit zicaitec, pou rantion&#160;; li pas t&#233; quica meinme, pou entr&#233; la nous trou dent.</p>
<p lang="gcr">&#8212; Oune jou, nous d&#233; au tois all&#233; nivr&#233; ha&#239;mara qu&#233; counanmi&#160;; nous manqu&#233; jounein. L&#242; nous rouvini, &#224; soai, grand lagui&#232; d&#233;clar&#233; qu&#233; mouch&#233; Gent&#233;&#160;; li rh&#233;l&#233; mo jouq&#160;; foingue di mo. Mo dit, la mo ki&#242;, less&#233; az&#242; fait&#160;; la mo gros, mo connon bon, nous c&#8217;all&#233; wai &#231;a.</p>
<p lang="gcr">&#8212; Mo t&#233; bisqu&#233; mo bisqu&#233; caba, qu&#233; zaffai d&#233;grad y&#233; la&#160;; mo dit, mouch&#233;, ou pou k&#233; mang&#233; mo&#160;; mo l&#233;v&#233;, oune l&#233;v&#233; qu&#233; li. Pou pas fil&#233; compte longue, pou mo pas batte mouch&#233; la, mett&#233; mis&#232;, la mo cou, mo prend mo chimin, mo descendne.</p>
<p lang="gcr">&#8212; To pas t&#233; gain r&#233;son, dit Atipa&#160;; tout patout, c&#244;t&#233; to all&#233;, couac pas jain bon, lamorie pas jain assez&#160;; chage toujou trop p&#233;sant, travail toujou trop beaucoup. L&#242; coumand&#242; Jamme ca chant&#233;&#160;: Voyons&#160;! Voyons&#160;! to ca jour&#233; li&#160;; to toujou trouv&#233; cabrite mont&#233; roche. </p>
<p lang="gcr">&#8212; Quand pitit zoseau wl&#233; vol&#233;, branche toujou cass&#233; qu&#233; li.</p>
<p lang="gcr">&#8212; Mo pas sav&#233; meinme, si to t&#233; pas baille coup, aussi, la d&#233;grad, landans divin la. To ca less&#233; travail mouch&#233; la, pou all&#233; pronmeinnein, to wl&#233; li content&#160;? L&#242; ou la Carouanni caba, faut ou r&#233;t&#233;. L&#242; ou val&#233; angui caba, l&#242; ou prend avance blangue, faut ou r&#233;t&#233; travaille pou y&#233;.</p>
<p lang="gcr">&#8212; Bitancou dit&#160;: coument to fica, a con&#231;a li taill&#233; to kil&#242;te. Y&#233; sav&#233; to &#231;a moune quaki&#233; t&#234;te, y&#233; oblig&#233; veill&#233; to.</p>
<p lang="gcr">&#8212; A &#231;a qui ca kio&#233; mo qu&#233; to la, rouprendne Sorossi, qu&#233; c&#242;l&#232;&#160;; to toujou wl&#233; baille blangue r&#233;son. Est-ce to &#231;a qu&#233; associ&#233;&#160;? To meinme pou ca wai, coument travail l&#8217;&#242; la dou, coument nous ca capinant&#160;; si Paoline t&#233; trouv&#233; li, la Larataye, anvant libe, chia&#160;! blangue t&#233; k&#233; kio&#233; nous toute, la plac&#232;, qu&#233; prosp&#233;tion.</p>
<p lang="gcr">&#8212; Mo pas ni pou blangue, ni pou n&#232;gue, dit Atipa&#160;; mo pou &#231;a qui gain r&#233;son. Quandsicer&#233; y&#233; obs&#232;v&#233; to quichose, est-ce to beinsoin c&#242;l&#232; pou &#231;a&#160;?</p>
<p lang="gcr">&#8212; Pou batte Gent&#233; la pa, to pas t&#233; fouti. Kou to ca wai li la, pas prend oueil trabess&#233; li. Louce, Cyros, Gent&#233;, Bontou, &#231;a quate milate y&#233; la, pas prend y&#233;, fait pitit bois. Si to gain zaffai qu&#233; y&#233;, to pal&#233; pal&#242; briga, comp&#232;&#160;! a to qui k&#233; pot&#233; coup.</p>
<p lang="gcr">&#8212; Mo wai la Maronni, oune n&#232;gue sosso t&#233; wl&#233; fait so sotte qu&#233; Cyros&#160;; Cyros kinb&#233; li, la so ventr&#232;che, Hein&#160;! n&#232;gue la pas doumand&#233; pass&#233; &#231;a&#160;; et enc&#242; li t&#233; pi vaillant qui to.</p>
<p lang="gcr">&#8212; Mo wai tout &#231;a zaffai to ca pal&#233; la&#160;; m&#233;, mo pou ca l&#233;v&#233; con&#231;a, kou moune t&#234;te pas bin, qu&#233; blangue, pou bon ki&#242;.</p>
<p lang="gcr">&#8212; M&#233; Ambeyrec, &#231;a pronmi&#232; blangue qui meinnein mo la plac&#232;&#160;; &#231;a la Loura mo engag&#233; qu&#233; li. L&#242; li rh&#233;l&#233;&#160;: nom de Dieu, con&#231;a, hein&#160;! danbois la ca trembl&#233;. L&#242; la mo dit&#160;: Oui, danbois ou tend&#233;&#160;; mauv&#233; temps la calbet. Magr&#233; &#231;a, mo travaille qu&#233; li, Lorapi, jouq li pati.</p>
<p lang="gcr">&#8212; Et Goh&#233;&#160;; &#231;a qui montr&#233; nous travaille, qu&#233; soulousse la&#160;? mo travaille qu&#233; li, aussi, Lorapi. Quand li ca tabli oune plac&#232;, li ca vini prend oune chage, li meinme, la d&#233;grad, pou wai poids pou mett&#233;, qu&#233; temps pou entr&#233; la plac&#232;&#160;; si to t&#233; travaille, qu&#233; &#231;a blangue y&#233; la, qui &#231;a to t&#233; k&#233; dit&#160;?</p>
<p lang="gcr">&#8212; L&#242; ou fait tant kio&#233; s&#232;pent, dit Sorossi, ou ca coup&#233; so t&#234;te. Li t&#233; divaite r&#233;t&#233;, oune foai chari&#233; vive, qu&#233; z&#242;te.</p>
<p lang="gcr">&#8212; Fica tranquille, tend&#233;, r&#233;ponne Atipa&#160;; Est-ce a pal&#242; moune qui bin, to ca dit la&#160;? pal&#233; donc pal&#242; qui c&#8217;all&#233; qu&#233; to bouche.</p>
<p lang="gcr">&#8212; Di Lorapi, mo all&#233; prosp&#233;t&#233; la Counannan, qu&#233; Saint flo. Y&#233; bin baille nom larivi&#232; la. &#199;a danbois la, a couannan qu&#233; macoupi, oune so. A b&#242; la, mo wai crage pi beaucoup. Qu&#233; oune pitit n&#232;gue, y&#233; c&#8217;appel&#233; Joustibon, nous kio&#233; oune, oune jou&#160;; mo ca assour&#233; to, li t&#233; gros&#160;; so tas t&#233; sembl&#233; nique ca&#239;man.</p>
<p lang="gcr">&#8212; Pou prosp&#233;tion, d&#8217;acc&#242;&#160;; li gain fatique, li gain dang&#233;&#160;; m&#233; aussi, gnanpoint r&#232;gloument, kou la plac&#232;&#160;; y&#233; pou ca miser&#233; ni couac, ne tafia. Mo mill&#242; prosp&#233;tion, magr&#233; so fatigue&#160;; quand mo la plac&#232;, mo ca doumand&#233; li pitot, pass&#233; mo r&#233;t&#233; la chanki&#233;.</p>
<p lang="gcr">&#8212; Mo pa, dit Sorossi, mo pas content prosp&#233;t&#233;&#160;; ou ca wai grise tr&#242;pe. Mo fait oune, Sainnemari, hein&#160;! a pas pitit zaffai nous wai. Nous mont&#233; montangne, jouq a con&#231;a meinme. Mo gliss&#233; l&#224;-sous oune, ou tend&#233; vliguidipe. Apr&#233; bongu&#233;, &#231;a la gr&#226;ce&#160;; sans &#231;a, canmarade, mo t&#233; pou ca ici la, ca caus&#233; qu&#233; to.</p>
<p lang="gcr">&#8212; Nous wai Jannao qu&#233; Maite bois&#160;: Jannao, so t&#234;te sembl&#233; t&#234;te Tonnacri&#160;; a pronmi&#232; foai, mo t&#233; ca wai li. Maite bois pa, a oune pied, oune so, li gain&#160;; li ca saut&#233;, l&#242; li ca mach&#233;. Mo t&#233; waii li caba qu&#233; Tonnacri, Pouague&#160;; a larhaut larivi&#232; con&#231;a, oune so, to gain droai di wai &#231;a b&#234;te y&#233; la.</p>
<p lang="gcr">&#8212; Maskilili qu&#233; manman dileau&#160;; &#231;a y&#233; la, y&#233; an bas larivi&#233;. Li gain oune c&#244;t&#233;, en bas Lat&#232; blanc, qui gaini manman dileau&#160;; nous pass&#233; la, la nouite. toute papaye r&#233;t&#233;, comp&#232;, l&#242; nous riv&#233; la. Oune coup nous tend&#233;, landans cannon la&#160;:</p>
<p lang="gcr">&#199;a qui mang&#233; bacove,</p>
<p lang="gcr">Penga manman dileau.</p>
<p lang="gcr">&#8212; Oune n&#232;gue qui pas draite, t&#233; wl&#233; chant&#233; &#231;a chant&#233; la, nous fait li caouca.</p>
<p lang="gcr">&#8212; Pitit mouch&#233;, qui t&#233; qu&#233; nous la, t&#233; gain bon temps meinme, pou fait &#231;a  prosp&#233;tion la. Nous batte toute danbois larhaut la, nous pas trouv&#233; meinme, dix sou la batt&#233;e. C&#244;t&#233; qui gain Jannao, gnanpoint l&#8217;&#242;. Y&#233; t&#233; dit mo &#231;a, mo pas t&#233; wl&#233; crai.</p>
<p lang="gcr">&#8212; &#199;a zaffai y&#233; la, &#231;a b&#234;tise, dit Atipa. Mo batte danbois pass&#233; to, mo pas gain wai engnin. A ment&#242; to ca ment&#242;. A pas mo to k&#233; fait acrai, to wai Jannao, la danbois la. Z&#242;te pas trouv&#233; l&#8217;&#242;, pace li pas gain, c&#244;t&#233; z&#242;te all&#233; la.</p>
<p lang="gcr">&#8212; To pou ca crai Jannao qu&#233; Tonnacri, rouprendne Sorossi, oune jou, oune jou, to wa wai si mo ca ment&#242;.</p>
<p lang="gcr">&#8212; La larivi&#232; Sainnemari la meinme, mo tend&#233; maskilili ca chant&#233;&#160;:</p>
<p lang="gcr">Sine, sine, sikilili&#160;!</p>
<p lang="gcr">&#8212; A pas maskilili, r&#233;ponne Atipa. A oune pitit zoseau qui ca chant&#233; con&#231;a, quand laplie ca vini. A kou zoseau arada, l&#8217;&#242; li ca chant&#233; la montangne, &#231;a beautemps&#160;; quand li ca chant&#233; la maricage, &#231;a laplie.</p>
<p lang="gcr">&#8212; Mo prosp&#233;t&#233;, la crique plomb, qu&#233; mouch&#233; Edga&#160;; milate qui f&#242; la danbois&#160;; a bon bougeois.</p>
<p lang="gcr">&#8212; Nous trouv&#233; vingt sou la batt&#233;e&#160;; m&#233;, aussi, nous gnanni bin la danbois. C&#244;t&#233; nous mang&#233; biftec hocco, maraille qu&#233; p&#233;dri. Toute l&#242;de p&#233;dri&#160;: ayonne, p&#233;dri toclo. A y&#233;, oune so, qui landans &#231;a danbois la. Toute la jounein, to ca tend&#233;&#160;:</p>
<p lang="gcr">Conmou bon,</p>
<p lang="gcr">Patawa bon.</p>
<p lang="gcr">&#8212; Lamorie coumand&#233;, nous pas t&#233; ca gad&#233; li qu&#233; oueil. Nous t&#233; fait trape bi&#160;; nous t&#233; ca mang&#233; vianne tout l&#233; jou.</p>
<p lang="gcr">&#8212; Oune tanmannois manqu&#233; bless&#233; mo, la &#231;a prosp&#233;tion la. Mo kio&#233; oune potopic qu&#233; d&#233; tatou&#160;; tatou grand bois, comp&#232;, y&#233; misse f&#242;.</p>
<p lang="gcr">&#8212; L&#242; nous ca descendne, nous contr&#233; qu&#233; oune cannon, la pitit saut. So n&#232;gue y&#233; la coumenc&#233; chant&#233;, pou fait nous wai&#160;:</p>
<p lang="gcr">La&#239;&#231;o o&#160;! La&#239;&#231;o o&#160;!</p>
<p lang="gcr">La&#239;&#231;o, mo cousine, la&#239;&#231;o</p>
<p lang="gcr">Manman.</p>
<p lang="gcr">&#8212; Y&#233; trouv&#233; li pas assez, y&#233; baille enc&#242; oune &#242;te&#160;:</p>
<p lang="gcr">Sous mo dos, mo bosco, gros bois,</p>
<p lang="gcr">Sous mou dos, mo ca bosco, gros bois.</p>
<p lang="gcr">&#8212; Quand mo wai con&#231;a, mo dit canmarade y&#233; la&#160;: nous pas pouv&#233; less&#233; n&#232;gue charad&#233; nous con&#231;a&#160;; l&#233;v&#233; lanmain. Mo dit patron la, pas kinb&#233; n&#233;p&#233;e&#160;; c&#244;t&#233; y&#233; ca tir&#233; y&#233; bois, en nous mett&#233; nous pa. Kou mo ca pal&#233; qu&#233; to la, mo rh&#233;l&#233;&#160;:</p>
<p lang="gcr">Gad&#233; mo femme, so gui&#242;le mar&#233;,</p>
<p lang="gcr">H&#233;&#160;! H&#233;&#160;!</p>
<p lang="gcr">Gui&#242;le mar&#233;.</p>
<p lang="gcr">Dipis la line nouvell, so gui&#242;le mar&#233;,</p>
<p lang="gcr">H&#233;&#160;! H&#233;&#160;!</p>
<p lang="gcr">Gui&#242;le mar&#233;.</p>
<p lang="gcr"></p>
<p lang="gcr">&#8212; Chia&#160;! Pagaye coumenc&#233; tomb&#233; la cannon la, hein&#160;! &#242;te cannon la riv&#233; Sainnemari, d&#233; zh&#242; apr&#233; nous.</p>
<p lang="gcr">&#8212; Mo all&#233;, d&#233; foai, la Maronni qui Hamoai, qu&#233; Cazelle&#160;; tout &#231;a, a bon blangue. Gnanpoint larivi&#232; qui mauv&#233;, pass&#233; &#231;a la. Aussi, a n&#232;gue bosse, oune so, ca pratiqu&#233; landans. Si to wl&#233; ney&#233; landans, prend oune l&#233;quipage criole.</p>
<p lang="gcr">&#8212; &#199;a zilet, oune so&#160;; d&#233; grand zilet, to ca pagaye, toute oune jounein, anvant to pass&#233; oune. To ca mont&#233;, oune &#242;te cannon ca descendne, z&#242;te pou ca wai z&#242;te compangnin.</p>
<p lang="gcr">&#8212; &#199;a la, monp&#232; cotofio ca &#232;cl&#242;. Y&#233; ca entr&#233; la to oueil, la to z&#242;r&#232;, tout patout. &#199;a l&#224;, aussi, mo wai n&#232;gue bosse mang&#233; couata boucannein, qu&#233; pl&#233;si.</p>
<p lang="gcr">&#8212; Mo all&#233;, la crique tigue qu&#233; Volm&#233;, qu&#233; M&#233;t&#233;ra&#160;; tout &#231;a a bon bougeois.</p>
<p lang="gcr">&#8212; Oune foai, patron la t&#233; wl&#233; mo r&#233;t&#233; la cannon, kou caisse con&#231;a, kou coolie. Mo dit&#160;; d&#233;fendne&#160;! Mo pou ca p&#233;di mo jounein con&#231;a. Y&#233; baille mo, oune plime, toute souite. &#199;a voyage la, nous manqu&#233; chavir&#233; d&#233; foai.</p>
<p lang="gcr">&#8212; To wai crique tigue, quand doucin dress&#233; landans, fica tranquille, comp&#232;&#160;! pa pas zaffai di jou&#233;. Li temps pou blangue fait chimin, pou nous pas pass&#233; landans mauv&#233; crique con&#231;a.</p>
<p lang="gcr">&#8212; &#199;a la, comp&#232;, mo wai oune n&#232;gue qui ca mach&#233; qu&#233; tois coum&#232;&#160;; li pou ca less&#233; y&#233; la case. Tout l&#233; tois ca chari&#233; vive qu&#233; li. Mo tend&#233; y&#233; dit, d&#233; pas tr&#242;pe&#160;; m&#233;, mo pas t&#233; jain wai tois.</p>
<p lang="gcr">&#8212; Mo travaille la Gu&#233;m&#232;ci, qu&#233; Vitalou. Quand so travail c&#8217;all&#233;, quand travail blague ca mach&#233;, li pou ca di engnin.</p>
<p lang="gcr">&#8212; L&#242; mo mont&#233;, li t&#233; gain d&#233; coolie la cannon. &#199;a moune y&#233; la pas sav&#233; pagaye&#160;; &#231;a divant, la banc chin, y&#233; r&#233;t&#233; toute temps.</p>
<p lang="gcr">&#8212; Quand nous riv&#233;, la saut cass&#233; grainne, doucin si f&#242;, nous oblig&#233; descendne la dileau, pouss&#233; cannon. Pitity&#233;, koulmann la, t&#233; la&#160;; a pronmi&#232;, qui descendne la dileau.</p>
<p lang="gcr">&#8212; Coolie y&#233; la fica abo, ca gad&#233; nous. Mo dit&#160;: a qui &#231;a &#231;a&#160;? a pas blangue, nous ca kio&#233;. Z&#242;te pas sav&#233; pagaye&#160;; m&#233;, z&#242;te pouv&#233; mouill&#233; z&#242;te vente, kou nous. Ragu&#233; coumarou y&#233; la, a pas pou nous, oune so, y&#233; la. si mo pas t&#233; dit engnin, y&#233; t&#233; r&#233;t&#233; la cannon.</p>
<p lang="gcr">&#8212; Mo t&#233; chef di oune chanki&#233;. Bonmantin, oune foai soulousse rang&#233;, mo ca rh&#233;l&#233; n&#232;gue qui la batadeau la&#160;: Lalouette, voy&#233; dileau&#160;; travail ca mach&#233;, sans r&#233;t&#233;, jouq &#224; tois h&#242;.</p>
<p lang="gcr">&#8212; Mo t&#233; ca roufis&#233; toute n&#232;gue rouclanm&#242;, toute n&#232;gue gnangnan molle, kou to y&#233; la&#160;; toute n&#232;gue faingnant, qui ca mach&#233; qu&#233; couanman, qui ca fimein, toute la jounein, la travail y&#233; la.</p>
<p lang="gcr">&#8212; Jou mo soti d&#232;rh&#242;, pou descendne Cayenne, mo kio&#233; oune passou mouton, la crique couac&#160;; oune hocco, la fend&#233; gnanme, oune aganmi, la calbet saut. Mo manqu&#233; oune boit cahaut, la d&#233;grad.</p>
<p lang="gcr">&#8212; Mo travaille, moceau aussi, la Enfi, qu&#233; Louce, qu&#233; Tignin&#160;; tout &#231;a a bon blangue. Mo fait line, la la, qu&#233; mouch&#233; Louc&#160;; &#231;a oune bon milate&#160;; ou ca fait &#231;a ou wl&#233; qu&#233; li. A la mo wai Louce, ca roumin n&#232;gue Martinique y&#233; la.</p>
<p lang="gcr">&#8212; Oune jou, d&#233; t&#233; riv&#233;. Louce baille y&#233;, y&#233; pi&#242;che qu&#233; y&#233; criminelle&#160;; y&#233; dit, y&#233; pas sav&#233; mangnin &#231;a. Louce dit, z&#242;te wa anpprendne. Respec mo do&#233; to, oune dit, li &#231;a c&#242;dongnin&#160;; &#242;te la dit, li &#231;a taill&#242;. Y&#233; t&#233; crai, plac&#232;, a c&#244;t&#233; qui gain souli&#233; qu&#233; kil&#242;te pou fait. A pas pitit dent nous baille.</p>
<p lang="gcr">&#8212; La Pastropt&#244;t, &#242;b&#242;, Enfin la, dit Sorossi, a oune mauv&#233; plac&#232;. A coumand&#242;, oune so, qui landans. Toute moune wl&#233; coumand&#233; to. Mo pas r&#233;t&#233; longtemps, la la. Enc&#242;, mouche adrague piqu&#233; mo, la d&#233;grad, l&#242; mo ca descendne.</p>
<p lang="gcr">&#8212; Qui &#231;a to dit, rouprendne Atipa&#160;; mouche adrague&#160;? a mouche chapeau to wl&#233; dit&#160;; comp&#232;&#160;! mo pas jain wai mouche adrague larhaut larivi&#233;. A to, oune so, mo ca tend&#233; pal&#233; di &#231;a.</p>
<p lang="gcr">&#8212; Mo fait oune prosp&#233;tion, la Comt&#233;, qu&#233; oune milate y&#233; c&#8217;appel&#233; Joffe. Li pas gain c&#244;t&#233; nous prend y&#233; la, souvent, mo ennouy&#233;, &#224; quate franc la batt&#233;e.</p>
<p lang="gcr">&#8212; To connaite milate la bin. C&#244;t&#233; li fica, moune gain pou ari. Nous t&#233; all&#233; &#231;ass&#233; oune maricage riche, y&#233; c&#8217;appel&#233;&#160;: maricage comp&#232;. Mo tend&#233; blangue y&#233; la t&#233; &#233;ca dit, maricage la, &#231;a oune mythe.</p>
<p lang="gcr">&#8212; A qui &#231;a, a mythe la, doumand&#233; Sorossi&#160;?</p>
<p lang="gcr">&#8212; Orho, fr&#232;&#160;! r&#233;ponne Atipa&#160;; mo meinme pas sav&#233;. Mo connaite oune pitit zinsec, oune so, qui ca mang&#233; mi, y&#233; c&#8217;appel&#233; con&#231;a. &#199;a mo sav&#233;, nous &#231;ass&#233; maricage la, pendant d&#233; mois&#160;; nous all&#233; jouq la roche fend&#233;, nous pas jain trouv&#233; li. </p>
<p lang="gcr">&#8212; Larivi&#232; d&#233;b&#242;d&#232;, comp&#232;. L&#242; nous pass&#233;, la grand bassin, moune t&#233; larhaut galitas&#160;; y&#233; r&#233;t&#233; la, quate jou, anvant dileau bess&#233;.</p>
<p lang="gcr">&#8212; &#199;a qui t&#233; pi chouite la, &#231;a &#224; soai. Tou l&#233; soai, la calbet, Joffe ca cont&#233; conte, ca chant&#233; cantique No&#235;l baille nous. Li pas gain oune cantique, li pas connaite.</p>
<p lang="gcr">&#8212; Li t&#233; gain, la prosp&#233;tion la, oune n&#232;gue y&#233; c&#8217;appel&#233; Singe rouge. Oune jou, Joffe chant&#233; nous&#160;:</p>
<p lang="gcr">Chantons No&#235;l, No&#235;l, No&#235;l,</p>
<p lang="gcr">Crions vive le roi des rois,</p>
<p lang="gcr">Chantons No&#235;l.</p>
<p lang="gcr">&#8212; Singe rouge continoin&#160;:</p>
<p lang="gcr">No&#235;l, No&#235;l,</p>
<p lang="gcr">Chantons No&#235;l.</p>
<p lang="gcr">&#8212; C&#244;t&#233; to soti qu&#233; &#231;a bis la, rh&#233;l&#233; Joffe&#160;? Dipis mo manman fait mo, mo pas jain tend&#233; li.</p>
<p lang="gcr">&#8212; Nous toute prend ari. Chakin dit y&#233; pa. A la fiin, nous rouconnaite &#224; Joffe qui gain r&#233;son.</p>
<p lang="gcr">&#8212; Li enc&#242; aussi f&#242;, l&#224;-sous conte, kou  l&#224;-sous cantique No&#235;l. A coolie, oune so, qui f&#242; pass&#233; li, pou cont&#233; conte. L&#242; &#224; soai riv&#233;, to ca tend&#233;&#160;: cric&#160;? crac&#160;! massac-massac&#160;? cam&#160;! kini-kini&#160;? bois sec&#160;! Quand to t&#233;nd&#233;&#160;: rouveill&#233; l&#8217; conte, &#231;a pou nous pas p&#234;ch&#233; machoran.</p>
<p lang="gcr">&#8212; Li cont&#233; nous, toute conte bongu&#233; mett&#233; l&#224;-sous la t&#232;. M&#233;, d&#233; mo ca song&#233;&#160;:</p>
<p lang="gcr">Cric&#160;? Crac&#160;!</p>
<p lang="gcr">Jaquot qu&#233; macaque.</p>
<p lang="gcr">&#8212; To beau sembl&#233; moune, pass&#233; mo, dit jaquot, to pas capabe pal&#233; kou mo.</p>
<p lang="gcr">&#8212; To ca pal&#233;, r&#233;ponne macaque, pace to pas gain lanmain&#160;; y&#233; pas pouv&#233; fait to travaille. Si mo t&#233; wl&#233; pal&#233;, mo t&#233; wa pal&#233; mi&#233; qui to&#160;; m&#233;, mo pas beinsoin &#231;ass&#233; l&#233;l&#233;cou, pou mo c&#242;.</p>
<p lang="gcr">Kini-kini&#160;? Bois sec&#160;!</p>
<p lang="gcr">&#199;a la, &#231;a beif, moune qu&#233; bongu&#233;.</p>
<p lang="gcr">&#8212; Coument pou mo fait qu&#233; li, doumand&#233; beif, l&#242; li fait so pitite&#160;?</p>
<p lang="gcr">&#8212; Mett&#233; li &#224; t&#232;, r&#233;ponne bongu&#233;.</p>
<p lang="gcr">&#8212; Beif mett&#233; li &#224; t&#233;, vi&#233;.</p>
<p lang="gcr">&#8212; Coument mo k&#233; fait qu&#233; li, doumand&#233; moune, l&#242; li fait so pa&#160;? bongu&#233; fait li, meinme r&#233;ponse la.</p>
<p lang="gcr">&#8212; Moune trouv&#233; so pitite trop joli, pou jit&#233; li &#224; t&#232;, con&#231;a. so ki&#242; prend saingnein. Bongu&#233; dit&#160;: kinb&#233; li alosse. </p>
<p lang="gcr">&#8212; A pou &#231;a, to wai, beif ca mach&#233;, dipis jou li faite&#160;; tandis, nous pa, faut combin mois, anvant nous kinb&#233; diboute.</p>
<p lang="gcr">&#8212; Mo t&#233; la, y&#233; baille mo oune coup l&#8217;pied, mo riv&#233; jouq ici.</p>
<p lang="gcr">Massac-massac&#160;? Cam&#160;!</p>
<p lang="gcr">&#8212; A &#231;a y&#233; la, oune so, mo ca song&#233;&#160;:</p>
<p lang="gcr">Pitit coulant, enbas pont&#160;? Langue.</p>
<p lang="gcr">Mo ici, mo l&#224;-bas&#160;? Lai.</p>
<p lang="gcr">Gui&#242;le en gui&#242;le&#160;? Chin qu&#233; chougui&#232;.</p>
<p lang="gcr">Manman ca grosse la case et ca accouch&#233; la danbois&#160;? Fisi.</p>
<p lang="gcr">&#8212; Li dit, toute massac y&#233; la. A oune, oune so, Singe rouge baille, li pas t&#233; pouv&#233; casse&#160;; &#231;a dileau diboute&#160;? Joffe pas t&#233; sav&#233; &#231;a canne.</p>
<p lang="gcr">&#8212; Et chant&#233; conte y&#233; la, ath&#242;&#160;? L&#242; Joffe ca chant&#233; y&#233;, ou wa dit, li t&#233; qu&#233; vianne, qu&#233; zoseau y&#233; la meinme.</p>
<p lang="gcr">&#8212; Cout&#233; &#231;a la&#160;; a banne jaquot qui wai Bouqui, y&#233; prend chant&#233;, pou couillinnein li&#160;:</p>
<p lang="gcr">En nous, l&#224;-bas, peye la li bon,</p>
<p lang="gcr">En nous, en bas, peye la trop bon&#160;;</p>
<p lang="gcr">Beif mouri, nous jit&#233; li&#160;;</p>
<p lang="gcr">Biche mouri, nous jit&#233; li.</p>
<p lang="gcr">L&#242; Bouqui tend&#233; con&#231;a, li dit&#160;: Mo ici enc&#242;&#160;! </p>
<p lang="gcr">&#8212; C&#244;t&#233; mo wai &#231;oussouri, di vrai vrai, a landans &#231;a danbois la. L&#242; nous ca descendne, oune souive nous, jouq la Trio. Nous t&#233; fait mar&#233;e la.</p>
<p lang="gcr">&#8212; B&#242; di six h&#242; di soai con&#231;a, nous t&#233; coumenc&#233; cigal&#233; caba, nous wai oune mouch&#233; pin ca vol&#233;, &#242;b&#242; nous cannon. Joffe roucounnaite li. Dipis larhaut la Comt&#233;, l&#224;-bas, li t&#233; manqu&#233; boai Joffe.</p>
<p lang="gcr">&#8212; Mo all&#233;, la Mataronni, aussi&#160;; mo pas wai beaucoup zaffai, la la. Y&#233; t&#233; ca fait mo fait cannoki&#233;, toute temps, pou all&#233; &#231;ass&#233; vive.</p>
<p lang="gcr">&#8212; Mo wai, la la, oune blangue mett&#233; so calinb&#233;, pou briga qu&#233; koulmann. Si nous pas t&#233; la, koulmann la t&#233; bless&#233; li, di vilain. Li t&#233; wai jou, caba, la so c&#242;telette. M&#233;, aussi a pas milate di peye. li t&#233; crai koulmann, a n&#232;gue ca confl&#233;, moune y&#233; ca batte, kou pronmi&#232; vini con&#231;a, Cayenne.</p>
<p lang="gcr">&#8212; &#199;a la mo wai, aussi, oune pitit mouch&#233;, magasignin, qui t&#233; pou ca baille ni n&#232;gue, ni milate lanmain. Oune jou, oune so, mo wai li baille oune milate, pongnein di main&#160;; mo crai jou la, li t&#233; boai cachiri, pace li t&#233; gain inguin la so case.</p>
<p lang="gcr">&#8212; A bannanne pou bacove, dit Sorossi, to ca baille mo la. </p>
<p lang="gcr">&#8212; Qui &#231;a to &#231;a dit, r&#233;ponne Atipa&#160;? To meinme sav&#233; mo &#231;a n&#232;gue qui pou ca ment&#242;&#160;; mo pou ca jain dit, mo wai oune quichose, si mo pas wai li. Si &#231;a vi&#233; zaffai, z&#242;r&#232; encoin t&#234;te, mo wa dit, a tend&#233; mo tend&#233;.</p>
<p lang="gcr">&#8212; Mo wai oune &#242;te, la Comt&#233;, qui pi fi&#232;. Kou &#231;a la, d&#233;fendne li baille n&#232;gue qu&#233; milate lanmain. Bin pi, l&#242; li t&#233; ca mang&#233;, oune pitit coolie, t&#233; toujou &#242;b&#242; li, qu&#233; oune s&#232;viette, pou sou&#233; so bouche.</p>
<p lang="gcr">&#8212; Mo travaille la M&#233;sia, qu&#233; grand Loupi la. Li ca rh&#233;l&#233; bon ki&#242;&#160;; a pas mauv&#233; moune.</p>
<p lang="gcr">&#8212; Oune foai, longtemps, mo t&#233; pati, pou danbois Sainnemari, qu&#233; oune milate&#160;; mo bli&#233; so nom. &#199;a foai la, comp&#232;, mis&#232; manqu&#233; gain nous. Pessonne pas t&#233; pass&#233; Toparoubo enc&#242;. N&#232;gue kou to y&#233; la, t&#233; p&#232; contr&#232; qu&#233; Jannao larhaut la.</p>
<p lang="gcr">&#8212; La saut crique tigue, la c&#242;delle cass&#233;, cannon chavir&#233;&#160;; &#242;te dronmi la danbois, &#242;te dronmi l&#224;-sous roche. Si lendimain, connon pas t&#233; pass&#233;, comp&#232;&#160;! &#231;a la chou maripa qu&#233; patawa nous t&#233; k&#233; oblig&#233; tomb&#233;.</p>
<p lang="gcr">&#8212; Jou la, mo p&#233;di oune chimise lainne qu&#233; oune chapeau ar&#233;quin, tout nove, mo t&#233; achet&#233;, la Daredou qu&#233; la Syphon. Gnanpoint magasin qui gain pi bon linge plac&#232;, pass&#233; &#231;a y&#233; la.</p>
<p lang="gcr">&#8212; L&#242; nous pass&#233;, la Lat&#232; blanc, inguin y&#233; la t&#233; ca baille bal. Dipis d&#233; jou, y&#233; t&#233; ca boai cachiri. L&#242; to gad&#233; parapel Lat&#232; blanc la, hein&#160;! li rouge qu&#233; inguin. Li gain oune qui t&#233; wl&#233; baille mo, toute so calbet qu&#233; so cannon, pou oune coup l&#8217; sec. Jou la, si blangue, pas t&#233; s&#233;r&#233; nous tafia, nous t&#233; mont&#233; qu&#233; cannon sec.</p>
<p lang="gcr">&#8212; To wai inguin y&#233; la, qu&#233; y&#233; lai di boai cachiri, y&#233; coquin tr&#242;pe&#160;; y&#233; pou ca jain baille to oune renseinement. L&#242; te doumand&#233; y&#233; quichose, y&#233; pas jain sav&#233; engnin.</p>
<p lang="gcr">&#8212; L&#242; blangue t&#233; c&#8217; appel&#233; y&#233;, souvent souvent, Cayenne, oune jou, gouv&#232;n&#242; doumand&#233; oune, si li pas connaite quichose, pou d&#233;trit fronmi mangnoc. Li front&#233; r&#233;ponne&#160;: ch&#226;tr&#233; toute m&#226;le y&#233; la,</p>
<p lang="gcr">&#8212; Y&#233; offri oune &#242;te, salade, landans oune doujenein, la gouvelment.</p>
<p lang="gcr">&#8212; Mo pas &#231;a chouval, r&#233;ponne bannar&#233; la&#160;; a chouval ca mang&#233; z&#232;be. Nachon qui p&#232; chouval, comp&#232;&#160;!</p>
<p lang="gcr">&#8212; Mo t&#233; bli&#233; dit to, mo fait oune prosp&#233;tion, la Bag&#242;te aussi. Nous rhal&#233; cannon la moki&#233; chimin, landans crique la. C&#244;t&#233; qui gain  pariabrava, comp&#232;&#160;! D&#233; papa pariabrava, to wa crai a bois pou fait cannon&#160;; a la Bag&#242;te, mo wai, aussi, pi belle pied gomme alastique.</p>
<p lang="gcr">&#8212; A Sainnemari mo all&#233; pi souvent. Li gain oune blangue plac&#232; y&#233; la, l&#242; li t&#233; ca mont&#233;, l&#242; li t&#233; ca descendne, milate Sainnemari y&#233; la, t&#233; ca tir&#233; coup l&#8217;fisi, pou salou&#233; so cannon. M&#233; li d&#233;teinne, ath&#242; la. Li gain oune lapeau case, hein&#160;! to meinme wa gain la peinne pou li.</p>
<p lang="gcr">&#8212; Mo prosp&#233;t&#233;, la Courcibo, qu&#233; oune mouch&#233; y&#233; c&#8217;appel&#233;, M&#233;rel-m&#233;r&#233;. Mo pas jain wai moune content drogu&#233; y&#233; c&#242; con&#231;a. La danbois, tout patout, nous t&#233; ca pot&#233;, oune pagra, plein qu&#233; m&#233;dicanment, oune so, pou li.</p>
<p lang="gcr">&#8212; Et michaint, ath&#242;&#160;! Mo ca assour&#233; to, li t&#233; pou ca jou&#233;. li t&#233; pronmette nous, oune tas di bon quichose, pou l&#242; nous wa descendne. Comp&#232;&#160;! pal&#242; milate a bois pouri.</p>
<p lang="gcr">&#8212; Heinbin&#160;! to wai, mo all&#233; beaucoup c&#244;t&#233;. Mo travaille qu&#233; blangue, qu&#233; milate, qu&#233; n&#232;gue&#160;; mo contr&#233; qu&#233; moune qui bon, qu&#233; moune qui mauv&#233;&#160;; mo pas jain gain, engnin qu&#233; y&#233;. D&#8217;ab&#242; to ca fait to travail, qui &#231;a to wl&#233; y&#233; dit to&#160;?</p>
<p lang="gcr">L&#242; y&#233; fini caus&#233; di plac&#233; y&#233; la.</p>
<p lang="gcr">&#8212; Mo k&#233; la chasse dimain qu&#233; Couill&#232;, dit Atipa, faut mo descendne, en ville, achet&#233; mo monnition.</p>
<p lang="gcr">&#8212; Ahi&#232;, Vit&#242; t&#233; c&#8217;all&#233; la d&#233;grad&#160;; mo baille li soumaqu&#233;&#160;; mo dit li, mo ca pri&#233; to tenprie, achet&#233; catouche pou mo. Li bli&#233; mo commichon. Compt&#233; l&#224;-sous chougui&#232; &#242;te moune, ou ca dronmi sans soup&#233;.</p>
<p lang="gcr">Y&#233; l&#233;v&#233;, Sorossi pey&#233;, et pis y&#233; soti&#160;; y&#233; s&#233;par&#233;, la lap&#242;te Prince la meinme.</p>
</div>
<hr>
<div class="chapter" id="chapter_9">
<b>VIII</b><p lang="gcr">Lendimain bonmantin, &#224; cinq kih&#242;, Atipa t&#233; la lap&#242;te Couill&#232;, la Bataillon.</p>
<p lang="gcr">&#8212; Pal&#233; mo di &#231;a, dit Couill&#232;, mo content wai moune di parole con&#231;a.</p>
<p lang="gcr">&#8212; A con&#231;a mo fica, r&#233;ponne Atipa. Cayenne, mo bin ca caus&#233;, tout patout&#160;; d&#233; foai canmarade ca fait mo manqu&#233; rendez-vous&#160;; m&#233;, l&#242; pou all&#233; oune c&#244;t&#233;, l&#242; pou pati pou plac&#232;, a mo pronmi&#232;, ca riv&#233; &#224; lh&#242;.</p>
<p lang="gcr">Couill&#232; fait soti so d&#233; chin&#160;; li prend so fisi, et pis y&#233; pati, pou Matouri.</p>
<p lang="gcr">L&#242; Atipa wai chin y&#233; la, d&#233; mauv&#233; pitit roquet.</p>
<p lang="gcr">&#8212; To chin y&#233; la bon meinme, doumand&#233; Atipa&#160;? Mo trouv&#233; y&#233; bin pitit.</p>
<p lang="gcr">&#8212; Y&#233; dit to, a pas gross&#242; qui fait houomme, r&#233;ponne Couill&#232;&#160;; pou chin &#231;a meinme la. A pas gross&#242; qui fait chin&#160;; to k&#233; tend&#233; y&#233;. L&#242; y&#233; paill&#233; oune agouti, hein&#160;! to wa crai &#231;a cl&#233;ron sodat, qui d&#232;i&#232; li.</p>
<p lang="gcr">&#8212; Pitit bassette la, Babouguio, a pi f&#242; la&#160;; &#242;te la, &#231;a Bonfemmera.</p>
<p lang="gcr">&#8212; Longtemps, mo t&#233; ca d&#233;pens&#233;, mo soumaqu&#233;, pou achet&#233; gros chin&#160;; y&#233; pas mill&#242;, pass&#233; &#231;a y&#233; la.</p>
<p lang="gcr">&#8212; Sanmedi, &#224; soai con&#231;a, mo ca fronmein y&#233;, pou moune pas v&#242;l&#242; y&#233;, meinnein la chasse. To sav&#233;, chin di chasse, dipis y&#233; wai chass&#242; qu&#233; fisi, y&#233; ca souive y&#233;. Pitit milate y&#233; la v&#242;l&#242; Babouguio, d&#233; foai caba.</p>
<p lang="gcr">&#8212; Annein pass&#233;, mo t&#233; gain oune bon chin, y&#233; v&#242;l&#242; li con&#231;a, et pis, oune pitit milate kio&#233; li, la danbois.</p>
<p lang="gcr">&#8212; M&#233; quichose mo Atipa pas wl&#233; wai la&#160;! Y&#233; pas sav&#233; distingu&#233; couri vianne di couri chin, y&#233; ca d&#233;trit ou b&#234;te con&#231;a. temps di Ch&#242;vette, a con&#231;a oune blangue kio&#233; so oune chin. Ch&#242;vette bisque, hein&#160;! Si y&#233; pas t&#233; kinb&#233; li, li t&#233; tir&#233; blangue la.</p>
<p lang="gcr">&#8212; Li r&#233;son, dit Couill&#232;. Et mo meinme, si mo t&#233; la danbois jou la, qu&#233; pitit milate la, lh&#244;pital t&#233; k&#233; gain so pa, lage&#244;le t&#233; k&#233; gain so pa.</p>
<p lang="gcr">&#8212; L&#242; di Ch&#242;vette, rouprendne Atipa, &#231;a t&#233; grand la chasse meinme&#160;; li t&#233; gain bon chin. To r&#233;son, fr&#232;, a pas gross&#242; qui ca fait chin. &#199;a chin blangue la kio&#233; la, li t&#233; tout pitit. Y&#233; t&#233; ca meinnein li, la danbois, landans sac, pou li pas fatigu&#233;&#160;; y&#233; t&#233; ca mett&#233; li &#224; t&#232;, rinq pou l&#233;v&#233; vianne. Dipis li l&#233;v&#233;, &#242;te y&#233; la prend&#160;: coueye&#160;! coueye&#160;! y&#233; ca roumett&#233; li, landans so sac.</p>
<p lang="gcr">&#8212; Mo c&#8217;all&#233; fait lav&#233; mo chin y&#233; la, dit Couill&#232;, qu&#233; ragu&#233; lenv&#232;&#160;; bon pou tigue qu&#233; s&#232;pent.</p>
<p lang="gcr">&#8212; To meinme ca crai &#231;a zaffai la, dit Atipa&#160;; &#231;a mento. Mo pas jain fait lav&#233; mo chin qu&#233; sinpe.</p>
<p lang="gcr">&#8212; Qui &#231;a to dit, r&#233;ponne Couill&#232;, si mo ca crai&#160;? Mo pouv&#233; assour&#233; to, a pas zaffai di jou&#233;. Mo wai chin qui lav&#233;, riv&#233; divant tigue, li pas capabe lovri so zongue, pou bless&#233; chin la.</p>
<p lang="gcr">&#8212; A kou zaffai piaye, li gain moune qui pou ca crai&#160;; y&#233; pou ca crai, aussi, ch&#242;ch&#232; ca tir&#233; cate y&#233; lax Heinbin&#160;! crai mo, crai oune sotte, &#231;a vrai, comp&#232;.</p>
<p lang="gcr">&#8212; Blangue gain so lesprit, n&#232;gue gain so pa. La Martinique gain grainne foug&#232; qu&#233; kinbois. En France, aussi, gain piaye&#160;; y&#233; dit mo &#231;a.</p>
<p lang="gcr">&#8212; Y&#233; ment&#242;, dit Atipa, gnanpoint&#160;; piaye &#231;a b&#234;tise. To pas pouv&#233; connaite France, pass&#233; mo&#160;; to pas jain all&#233;.</p>
<p lang="gcr">&#8212; Li gain oune mouch&#233; ici la, rouprendne Couill&#232;, so manman mach&#233;, c&#242;t&#233; n&#232;gue ca gad&#233; dileau y&#233; la, pou fait li gain place, jodla li &#231;a gros blangue la tribinal.</p>
<p lang="gcr">&#8212; Et la Mannan donc&#160;? y&#233; ca piaye jouq beif.</p>
<p lang="gcr">&#8212; Li gain feille vianne, feille posson. Li gain femme, si y&#233; baille to boai oune calagiro, oune bougnon poucici, hein&#160;! y&#233; ca mar&#233; to, la y&#233; ceintou camza. Lakio beif dit&#160;: temps all&#233;, temps vini. Si to less&#233; y&#233;, to gain pou rouvini.</p>
<p lang="gcr">&#8212; Mo pari&#233; to pou ca crai, piqu&#233; pou s&#232;pent, aussi&#160;? Heinbin&#160;! tout &#231;a, a vrai.</p>
<p lang="gcr">&#8212; Mo fait oune prosp&#233;tion, la Lorapi, qu&#233; mouch&#233; Siguio, oune bon blangue&#160;; grage piqu&#233; li, &#231;a pas fait li engnin&#160;; lendimain, li t&#233; gailla, kou pian. Mo ca assour&#233; to, &#231;a blangue la, so papa lav&#233; li bin. Et to ca dit, en Frnace, pas gain piaye&#160;?</p>
<p lang="gcr">&#8212; Mo meinme, si mo pas fait y&#233; piqu&#233; mo, pace mo pas t&#233; gain courage&#160;; m&#233;, mo boai roum&#232;de s&#232;pent, a pou &#231;a, engnin pas jain riv&#233; mo la danbois.</p>
<p lang="gcr">&#8212; Mo pa, dit Atipa, mo pou ca crai engnin di tout &#231;a&#160;; a conte n&#232;gue. </p>
<p lang="gcr">Atipa t&#233; gain oune joli fisi fauch&#233;.</p>
<p lang="gcr">&#8212; A c&#244;t&#233; to achet&#233; fisi la, doumand&#233; Couill&#232;&#160;?</p>
<p lang="gcr">&#8212; &#199;a la Chaumi&#233;, r&#233;ponne Atipa&#160;; fisi qui bon, mo dit to&#160;; li c&#8217;all&#233; loin. A dipis &#231;a blangue la, Cayenne, nous gain bon fisi con&#231;a. Vi&#233; bois Vilote y&#233; la, chiminein di oune pas manqu&#233; cr&#233;v&#233; mo oueil&#160;? &#199;a pas mo qui k&#233; touch&#233; y&#233;, ath&#242; la, pas.</p>
<p lang="gcr">La coffe Bout&#233;, y&#233; wai Henri, Era qu&#233; D&#233;sir&#233;, qui soti la chasse.</p>
<p lang="gcr">&#8212; Qui &#231;a z&#242;te Kio&#233;, doumand&#233; Atipa&#160;?</p>
<p lang="gcr">&#8212; Engnin, r&#233;ponne D&#233;sir&#233;, nous t&#233; all&#233;, la montangne tigue, pou tir&#233; pignanwan&#160;; m&#233;, gnanpoint enc&#242;.</p>
<p lang="gcr">&#8212; Qui &#231;a to wl&#233; &#231;a milate y&#233; la kio&#233;, dit Couill&#232;, y&#233; ca lachasse, &#242;b&#242; chimin&#160;; et pis pignanwan, meinmeinme, est-ce pitit milate y&#233; la fouti waii jou, anvant li&#160;?</p>
<p lang="gcr">&#8212; Oune jou, fisi kio&#233; oune calongnin, la la. Li tend&#233;, montangne tigue, li crai a tigue oune so, qui landans. Oune tatou l&#233;v&#233;, &#242;b&#242; li&#160;; li p&#232;, li prend couri, li tomb&#233;, so fisi kio&#233; li.</p>
<p lang="gcr">L&#242; y&#233; riv&#233;, &#242;b&#242; Donnesse, y&#233; contr&#233; qu&#233; Magotin.</p>
<p lang="gcr">&#8212; A qu&#233; Couill&#232;, to k&#233; la chasse, dit Magotin, to pou k&#233; kio&#233; engnin. </p>
<p lang="gcr">&#8212; Qui &#231;a to dit, rouprendne Couill&#232;&#160;? oune mot di mouch&#233; pas t&#233; k&#233; croch&#233; to bouche. Mo pas t&#233; jain to canmarade, mo t&#233; canmarade qu&#233; to maite.</p>
<p lang="gcr">&#8212; Pas cout&#233; n&#232;gue fou la, tend&#233;&#160;; est-ce li sav&#233; meinme, a qui &#231;a, &#231;a la chasse. Li ca prend mo pou n&#232;gue Mannan, y&#233; ca mar&#233; y&#233; la.</p>
<p lang="gcr">&#8212; Dimain, mo wa doumand&#233; to, qui nove, dit Magotin. &#199;a vianne z&#242;te k&#233; kio&#233;, y&#233; wa bouilli y&#233;, la mo z&#242;r&#232;.</p>
<p lang="gcr">Y&#233; pas okioup&#233; di &#231;a enc&#242;&#160;; y&#233; continoin y&#233; chimin. Pi loin moceau, Atipa r&#233;t&#233;, pou montr&#233; Couill&#232; c&#244;t&#233; li t&#233; ca vini, qu&#233; Lar&#233;son, tir&#233; poule d&#8217;eau.</p>
<p lang="gcr">Kou y&#233; r&#233;t&#233; con&#231;a, y&#233; wai oune crapaud ca kialam, ca trabess&#233; chimin&#160;; Crapaud la t&#233; soti la oune foss&#233;, plein qu&#233; grounouille. Li t&#233; gros kou oune apan con&#231;a&#160;; so dos t&#233; couvri qu&#233; bouton, sembl&#233; moune qui gain cocob&#233; grand feille. Atipa prend so fisi, tow&#160;! li tir&#233; li.</p>
<p lang="gcr">&#8212; A qui zaffai to ca fait la, dit Couill&#232;, qu&#233; c&#242;l&#232;&#160;? tir&#233; vilain crapaud con&#231;a, anvant ou wai vianne, l&#242; ou k&#233; la chasse, ca pas bon ditout&#160;; &#231;a ca pot&#233; ou malh&#242;, toute la jounein.</p>
<p lang="gcr">&#8212; Enwa, r&#233;ponne Atipa, qui &#231;a to wl&#233; &#231;a fait&#160;? a t&#233; pou montr&#233; to, l&#233;lan di mo fauch&#233; la. A d&#233;g&#226;t mo c&#8217;appel&#233; li.</p>
<p lang="gcr">&#8212; Crapaud la, dit Couill&#232;, sembl&#233; li soti briga qu&#233; grounouille y&#233; la. A pou &#231;a, longtemps, y&#233; t&#233; ca chant&#233; &#231;a chant&#233; la&#160;:</p>
<p lang="gcr">Crapaud c&#8217;all&#233;, batte lagui&#232;,</p>
<p lang="gcr">Li all&#233; trouv&#233; so gangan,</p>
<p lang="gcr">La so boucan&#160;;</p>
<p lang="gcr">Li dit li&#160;: bonjou ch&#232; m&#232;,</p>
<p lang="gcr">Mo c&#8217;all&#233;, la &#242;te pays,</p>
<p lang="gcr">&#199;ass&#233; zennemis.</p>
<p lang="gcr">&#8212; Less&#233; mo tranquille, qu&#233; &#231;a chant&#233; la, dit Atipa. To pas wai a chantn&#233;, pou foutant di n&#232;gue. A li t&#233; ca dit, crapaud pou ca jain pot&#233; lakio la.</p>
<p lang="gcr">&#8212; Et pis, qui fouti ch&#232; m&#232;&#160;; qui pays&#160;? est-ce a con&#231;a nous ca pal&#233;&#160;? A &#231;a mo t&#233; ca dit, Bosobio, &#242;te jou la&#160;; y&#233; ca m&#234;l&#233; franc&#233; qu&#233; criole la, jouq nous pou ca comprendne li enc&#242;.</p>
<p lang="gcr">Anvant Marengo moceau, y&#233; contr&#233; qu&#233; Sans-quaki&#233;, oune vi&#233; n&#232;gue, qui ca mach&#233; pli&#233; d&#232;i&#232;, ou wa dit, a l&#233;za qui mar&#233;&#160;; toute moune, b&#242; la, connaite li&#160;; gnanpoint quichose qui dr&#244;le kou li, quand li prend so caca poule. </p>
<p lang="gcr">&#8212; Est-ce jaquot violet, doumand&#233; Couill&#232;, ca vini mang&#233; pois soucr&#233; toujou&#160;?</p>
<p lang="gcr">&#8212; Gnanpoint beaucoup enc&#242;, r&#233;ponne vi&#233; bonhomme la&#160;; tout l&#233; jou, fisi d&#232;i&#232; y&#233;&#160;; toute meinme, si ou oueil baille ou, ou wa tir&#233;.</p>
<p lang="gcr">&#8212; Mo crai, dit Couill&#232;, kiou jorne qu&#233; ganwite ca couri jaquot y&#233; la&#160;; d&#233; jou, ici la, a zoseau guiabe, oune so, to ca wai.</p>
<p lang="gcr">Quand y&#233; riv&#233;, divant pripri Martin la.</p>
<p lang="gcr">&#8212; Mo vini la chasse, souvent, ici la, dit Atipa. Mo bin qu&#233; d&#233; au tois milate qui chass&#242;&#160;: Einmilien, L&#233;on, Yourbain&#160;; toute temps, nous t&#233; ca vini tir&#233; zalouette, grand blanc qu&#233; b&#233;gasse, la la. Oune jou, nous wai d&#233; aw&#233;rou&#160;; zoseau qui farouche&#160;; fr&#232;&#160;! sawacou pas engnin, &#242;b&#242; li, pou farouche.</p>
<p lang="gcr">&#8212; A pas tremblant qui manqu&#233;, aussi landans pripri la&#160;; oune jou, Einmilien manqu&#233; r&#233;t&#233; landans oune.</p>
<p lang="gcr">&#8212; Mo t&#233; k&#233; la chasse, qu&#233; milate y&#233; al, tout-patout. Nous t&#233; k&#233; kio&#233; grive qu&#233; zoseau, pou rempaill&#233;, la montangne Canavant la&#160;; nous t&#233; k&#233; tir&#233; ranmi&#233; la Blancha. quand ranmi&#233; y&#233; la mang&#233;, grainne balourou, y&#233; t&#233; ca anm&#232; kou fiel. L&#242; la, mo t&#233; ca mang&#233; ranmi&#233;, kou blangue con&#231;a. Jou di biche, a t&#233; b&#242; di Mannanflan&#160;; jou di agouti, a t&#233; la poterie Borga&#160;; la la pa, &#231;a t&#233; nous pac.</p>
<p lang="gcr">&#8212; Chef coup l&#8217;fisi la meinme, a t&#233; Yourbain. Oune jou, nous vini la savanne ar&#233;, &#242;te b&#242; la, la chasse z&#232;tolan&#160;; Chinbo t&#233; d&#232;rh&#242;&#160;; to wai, a vi&#233; zaffai caba. Nous oune pas kio&#233;&#160;; Yourbain rentr&#233;, Cayenne, so sac plein qu&#233; z&#232;tolan. F&#242;ce li fatigu&#233; so c&#242; qu&#233; la chasse, dipis &#231;a temps la, li mouri less&#233; femme qu&#233; pitite, la mis&#232;.</p>
<p lang="gcr">&#8212; L&#242; nous ca rouvini, nous contr&#233; l&#224;-sous pont la, oune houomme, so bitachon la crique fouill&#233;. Li doumand&#233; nous, si nous pas connaite li. Nous r&#233;ponne non. Li trouv&#233; pou qui &#231;a, nous pou ca dit li bonjou&#160;; li &#231;a beau-p&#232; Ekienne, to wai zaffai qui dr&#244;le.</p>
<p lang="gcr">&#8212; Landans la chasse con&#231;a, dit Couill&#232;, d&#233; jou, ca ari meinme.</p>
<p lang="gcr">&#8212; Li t&#233; gain oune blangue, y&#233; c&#8217;appel&#233; Badai&#160;; mo pas jain wai moune t&#233; face con&#231;a. Et ment&#242;, ath&#242;&#160;? l&#242; li ca racont&#233; to, zaffai la chasse, tend&#233; li, li t&#233; pronmi&#232; tir&#242;&#160;; c&#244;t&#233;, a t&#233; mo compangnin. L&#242; bongu&#233; id&#233; li, li kio&#233; oune agouti, li gain pou pal&#233;, di agouti la, pendant tois mois.</p>
<p lang="gcr">&#8212; Oune jou, mo vini tir&#233; cochon qu&#233; li, &#242;b&#242; Donnesse la. Cochon case, maron, comp&#232;&#160;! Si nous pas t&#233; veill&#233; nous c&#242;, jou la, nous pas t&#233; rentr&#233; Cayenne. To pas jain wai b&#234;te qui michant con&#231;a.</p>
<p lang="gcr">&#8212; to ca pal&#233; di Badai qui t&#233; ca ment&#242;, dit Atipa&#160;; to pas wai engnin. C&#244;t&#233; to mett&#233; Narin&#233;, milate Counanmanman la&#160;? mo la chasse, oune foai, qu&#233; li, Organa l&#224;-bas, la Trouss&#233; dent, a pas d&#233; gros vente li baille mo.</p>
<p lang="gcr">&#8212; Pronmi&#232; moune qui trabess&#233; pripri la, a &#231;a nom la y&#233; baille li. Narin&#233;, qui &#231;a moune di peye, dit mo &#231;a aussi. Mo tend&#233; blangue c&#8217;appel&#233; li, trou S&#233;dan&#160;; y&#233; chang&#233; li di nom. Dipis lagui&#232; proussien la, y&#233; t&#233; divaite less&#233; &#231;a nom la meinme.</p>
<p lang="gcr">&#8212; Narin&#233; dit mo, pou li tir&#233; canna, li ca fait oune pitit roup&#242;soai, la mitan pripri, et pis, li ca fica landans. L&#242; la, b&#233;gasse qu&#233; s&#232;celle ca vini pos&#233;, jouq l&#224;-sous so connon fisi.</p>
<p lang="gcr">&#8212; To crai a toute la&#160;? Et quand so chin l&#233;v&#233; biche con&#231;a, la savanne, au bin &#242;b&#242; lanse. L&#242; li barr&#233; y&#233;, biche y&#233; la ca prend rh&#233;l&#233;&#160;: b&#234;&#160;! b&#234;&#160;! kou cabrite con&#231;a, tout patout.</p>
<p lang="gcr">&#8212; Comp&#232;, dit Couill&#232;, qu&#233; ari, &#231;a la f&#242; pass&#233; Crac meinme.</p>
<p lang="gcr">&#8212; Mo ca pal&#233; to, r&#233;ponne Atipa&#160;!</p>
<p lang="gcr">Apr&#233; pont crique fouill&#233; la moceau, y&#233; wai oune pied bois, qui couvri qu&#233; sapajou. Atipa coumenc&#233; roumass&#233; grainne bois la, ca mang&#233;.</p>
<p lang="gcr">&#8212; To ca mang&#233; grainne bois, to pas conna&#238;te con&#231;a, dit Couill&#232;. Est-ce to sav&#233;, si &#231;a poas po&#233;son&#160;?</p>
<p lang="gcr">&#8212; Enwa, comp&#232;&#160;! r&#233;ponne Atipa&#160;; d&#8217;ab&#242; to wai macaque ca mang&#233; li, li bon. Sapajou, a pas pitit lode macaque&#160;?</p>
<p lang="gcr">Kou Atipa fronmein so bouche con&#231;a, oune paque saut&#233; plipe&#160;! enc&#242; moceau, li t&#233; pass&#233; landans jamme Couill&#232;. Anvant li gain danbois, &#242;te b&#242; chimin, Couill&#232; prend so fisi, tow&#160;! chia&#160;! Ou wa dit li t&#233; baille paque la, oune pied di pli.</p>
<p lang="gcr">&#8212; Comp&#232;, dit Atipa, qu&#233; foutant, si &#231;a con&#231;a to ca tir&#233;, nous qu&#233; rentr&#233; Cayenne cahud&#233;.</p>
<p lang="gcr">L&#242; y&#233; riv&#233;, b&#242; di Lanmiranne, y&#233; wai oune mangn&#232; calbet landans savanne la.</p>
<p lang="gcr">&#8212; Si nous t&#233; ca baille, oune coup, ici la, doumand&#233; Couill&#232;&#160;? en nous wai, anvant, si li gain moune, landans calbet la.</p>
<p lang="gcr">Y&#233; trouv&#233;, la calbet la, oune vi&#233; n&#232;gue y&#233; c&#8217;appel&#233; Coumba. Li qu&#233;lingue tout dichir&#233; l&#224;-sous li, sembl&#233; oune n&#232;gue maron.</p>
<p lang="gcr">&#8212; Pou qui &#231;a, doumand&#233; Atipa, ou vini r&#233;t&#233; ici la, ou, onne so, con&#231;a&#160;? </p>
<p lang="gcr">&#8212; Mo pas mo, oune so, non, r&#233;ponne vi&#233; papa la, qu&#233; lapeinne&#160;; mo qu&#233; mo d&#233; pitite&#160;: Catherine all&#233; qri dileau et pis wai, si li gain posson landans so goli. Ou sav&#233;, c&#244;t&#233; gnanpoint chin, chate ca la chasse&#160;; ou wai li la, li ca &#231;ass&#233; mang&#233;, kou houomme. So fr&#232; all&#233; fait oune commichon, jouq la Lalv&#233;e.</p>
<p lang="gcr">&#8212; Gr&#233;m&#233;ci bongu&#233;, y&#233; &#231;a bon pitite. Mo t&#233; ca fica, la Trou angui, l&#224;-bas, qu&#233; mo beau-fi, nous pas pouv&#233; d&#8217;acc&#242;&#160;; tout l&#233; jou, c&#233;t&#233; train. Ou sav&#233;, a pas toute danbois qui rha&#239; agouti&#160;; mo prend &#231;a d&#233; pitite y&#233; la, nous vini r&#233;t&#233; b&#242; rici. Au moins, nous z&#242;r&#232; frai ici la.</p>
<p lang="gcr">&#8212; Ou c&#8217;all&#233; wai pitit n&#233;gresse la, coument li joli, coument li gailla. Toute mo lapeinne, a di wai, li loin di so s&#242;, Fran&#231;oese.</p>
<p lang="gcr">&#8212; Ou pas gain moceau tabac baille mo&#160;? li gain, d&#233; jou, mo pas limein mo pipe.</p>
<p lang="gcr">Atipa baille li moceau tabac. Catherine vini qu&#233; oune patagaye, la so goligo. Calbet la t&#233; plein qu&#233; pou di pou&#160;; y&#233; soti vite, pou all&#233; kiouqu&#233; chin. L&#242; y&#233; d&#233;rh&#242;.</p>
<p lang="gcr">&#8212; Pas cout&#233; papa la, tend&#233;, dit Couill&#233;&#160;; a li qui mauv&#233;. So beau-fi la, mo conna&#238;te li&#160;; &#231;a oune bon n&#232;gue&#160;; &#231;a mo synonnyme&#160;; &#231;a n&#232;gue ma&#238;te Adrien. A c&#242;de qui fait beif zanmi qu&#233; chicot. Faut pas to crai li bin, la la, ditout. Si li t&#233; bin, li t&#233; pou ca guios&#233; jouq tabac.</p>
<p lang="gcr">&#8212; A kou l&#242; li ca pal&#233; to, coument so pitite joli, coument y&#233; bon&#160;; chouette pas dit, so pitite, a pi joli pitit zoseau&#160;? To wai n&#232;gresse la, coument li vilain, coument so pied plein qu&#233; chique. &#199;a oune kiou bal&#233; cendne.</p>
<p lang="gcr">&#8212; Mo tend&#233; beau-fi la, t&#233; ca pal&#233; di y&#233; zaffai, mois pass&#233;. Mo pouv&#233; assour&#233; to, ath&#242; la, li qu&#233; papa la, y&#233; &#231;a piment qu&#233; macaque.</p>
<p lang="gcr">&#8212; Caouca tend&#233;, dit Atipa. L&#242; ou pas landans oune case, ou pas sav&#233;, c&#244;t&#233; so bouki&#232; ca tomb&#233;. si beau-fi la t&#233; bon, kou ta ca dit la, houomme la t&#233; pou ca less&#233;, so bitachon, pou vini ici la. Et pis, pas fait mo ari, qu&#233; &#231;a fa&#231;on to ca pal&#233; la. Mo pas jain tend&#233; moune pal&#233; con&#231;a. Toute moune ca dit&#160;: synonyme, to pa, &#231;a nomme sec to ca dit.</p>
<p lang="gcr">Y&#233; entr&#233;, landans oune pitit gnanman gouyave, qui plein qu&#233; marie tambou. Dipis Couill&#232; coumenc&#233; choul&#233; chin y&#233; la, Babouguio pend&#160;: coueye&#160;! coueye&#160;!</p>
<p lang="gcr">&#8212; Tend&#233; li, dit Couill&#232;&#160;; qui &#231;a mo t&#233; dit to&#160;?</p>
<p lang="gcr">Y" tout l&#233; d&#233; couri, all&#233; fica landans chimin vianne, ca anttendne. Oune coup, Couill&#232; guiocoti&#160;; li fait Atipa sine di vini. Kou Atipa wl&#233; mach&#233; con&#231;a, Couill&#232; fait li sine di r&#233;t&#233;. Chin la japp&#233; t&#233;e&#160;! y&#233; pas jain waii vianne li l&#233;v&#233;. Y&#233; batte danbois la, toute la jounein, y&#233; pas l&#233;v&#233;, meinme oune acouchi.</p>
<p lang="gcr">Babouguio Couill&#232; t&#233; ca vant&#233; la, a t&#233; oune mauv&#233; chin&#160;; dipis y&#233; mett&#233; li, la danbois, li ca japp&#233;, kou chin fou, sans senti vianne. A &#231;a chin y&#233; la, qui &#231;a meinnein tigue la case. Mouche sar&#233;son piqu&#233; &#242;te chin la, li pas wl&#233; la chasse. L&#242; Atipa wai con&#231;a.</p>
<p lang="gcr">&#8212; En nous la case, dit Atipa, qu&#233; c&#242;l&#232;. Qui &#231;a nous ca fait ici la&#160;; chin y&#233; la pas bon. Magotin t&#233; r&#233;son&#160;; li t&#233; dit, nous pou k&#233; kio&#233; engnin. Li t&#233; sav&#233; to chin y&#233; la pas bon.</p>
<p lang="gcr">&#8212; To c&#8217;appel&#233; mo&#160;; l&#242; mo wl&#233; vini, to ca dit mo r&#233;t&#233;, draite kou gui&#242;l&#242;fe la&#160;; si to vanc&#233;, mo tir&#233;&#160;; si to all&#233;, mo tir&#233;&#160;; si to r&#233;t&#233;, mo tir&#233;. Mo crai to fou&#160;?</p>
<p lang="gcr">&#8212; Mo pas fait to sine pou r&#233;t&#233;, r&#233;ponne Couill&#232;&#160;; mo fait to sine, pou mach&#233; doucement&#160;; to pou ca comprendne, a pas mo faute.</p>
<p lang="gcr">L&#242; y&#233; ca soti, y&#233; trabess&#233; gnanman marie tambou la, enc&#242;. Atipa wai oune pitit s&#232;pent yanne, li kio&#233; li qu&#233; oune b&#226;ton.</p>
<p lang="gcr">La chimin, oune petit n&#232;gue ca fait so sotte, li tomb&#233; l&#224;-sous Atipa&#160;; Atipa, qu&#233; so c&#242;l&#232;, baille li oune calotte&#160;; so oueil wai dix chandelle.</p>
<p lang="gcr">&#8212; A l&#224;-sous s&#232;pent qu&#233; toute moune, dit Couill&#232;, pou jou&#233;, to ca pass&#233; to c&#242;l&#232; ath&#242;.</p>
<p lang="gcr">&#8212; Tant pis pou y&#233;, r&#233;ponne Atipa. Pitit s&#232;pent, qui wl&#233; vive, pou ca fica landans chimin. Si pitit n&#232;gue la sou, mo pas boai qu&#233; li.</p>
<p lang="gcr">Atipa t&#233; soaif, li coup&#233; oune yanne rouge, li boai so dileau&#160;; li soucouy&#233;, aussi, oune pied cougu&#233;r&#233;cou, li roumass&#233; moceau grainne.</p>
<p lang="gcr">&#8212; A pou to fait qui &#231;a meinme, qu&#233; &#231;a grainne la, doumand&#233; Couill&#232;&#160;?</p>
<p lang="gcr">&#8212; Comp&#232;, r&#233;ponne Atipa, l&#242; ou gain femme, a oune grainne ou ca beinsoin souvent, &#224; soai, l&#242; ou c&#8217;all&#233; couch&#233;.</p>
<p lang="gcr">Y&#233; prend chimin Cayenne, kou y&#233; t&#233; pati, sans oune vianne la y&#233; sac. Y&#233; s&#233;par&#233; la pont chainne. Atipa rentr&#233;, couvri qu&#233; tique, qu&#233; pou d&#8217;agouti&#160;; li oblig&#233; frott&#233; so c&#242; qu&#233; citron.</p>
</div>
<hr>
<div class="chapter" id="chapter_10">
<b>IX</b><p lang="gcr">So m&#233;cr&#233;di, a t&#233; jou di prix, la coll&#232;ge. Atipa soti, pou all&#233; wai prix&#160;; li contr&#233; qu&#233; Guelman.</p>
<p lang="gcr">Guelman, a oune pitit n&#232;gue, qui content fait travail femme, oune so&#160;: Flasqu&#233;, coude, lav&#233; linge. A qu&#233; n&#232;gresse ou ca wai li, pi souvent&#160;; a pas oune macoum&#232; pou &#231;a non&#160;! Qui moune qui pas connaite li, Cayenne&#160;?</p>
<p lang="gcr">&#8212; M&#233; to, n&#232;gue ch&#232;fr&#232; la, dit Atipa, c&#244;t&#233; to c&#8217;all&#233; con&#231;a&#160;?</p>
<p lang="gcr">&#8212; Mo c&#8217;all&#233; wai prix, r&#233;ponne Guelman. Et to meinme&#160;?</p>
<p lang="gcr">&#8212; A la mo c&#8217;all&#233; aussi, dit Atipa. Nous k&#233; all&#233; ensembme, alosse.</p>
<p lang="gcr">Y&#233; entr&#233; la coll&#233;ge. Y&#233; prend oune bon place, et pis y&#233; r&#233;t&#233; gad&#233; prix, jouq li fini. L&#242; y&#233; soti. </p>
<p lang="gcr">&#8212; A ici la l&#233;glise t&#233; fica, longtemps, dit Atipa. Lent&#232;rement t&#233; ca soti la la, et pis y&#233; t&#233; c&#8217;all&#233;, qu&#233; cannon, ent&#233;r&#233; moune la, jouq la pointe.</p>
<p lang="gcr">&#8212; Jounein jodi &#231;a coll&#232;ge. Ath&#242; la, prix joli&#160;; ou ca tend&#233; moceau quichose di bon&#160;; m&#233;, longtemps, quand mo t&#233; la ch&#232;fr&#232;, discou y&#233; la t&#233; t&#233;ribe&#160;; y&#233; toute t&#233; ca fini con&#231;a&#160;: L&#242; to soti l&#232;cole, n&#232;gue prend to pelle. Tou l&#233; zan, c&#233;t&#233; la meinme chose. Crapaud pas t&#233; divaite pot&#233; lakio.</p>
<p lang="gcr">&#8212; Mo wai oune di nous, gain galon ici la&#160;; jou li mett&#233; so lounif&#242;me, chia&#160;! a t&#233; grand zaffai&#160;; jouq pr&#233;fet soti, l&#224;-sous so gal&#233;rie, pou gad&#233; li.</p>
<p lang="gcr">&#8212; Au moins, ath&#242; la, y&#233; ca less&#233; ou cho&#233;si ou m&#233;ki&#233;. Y&#233; pas beinsoin cass&#233; ki&#242;, li gain assez, qui ca soti kou mo&#160;; a pelle la, oune so, y&#233; pouv&#233; prend. Si bitachon bandonnein, jounein jodi, a pas instrit nous trop instrit&#160;; a l&#8217;&#242; la, qui ca foutant di nous oueil.</p>
<p lang="gcr">&#8212; To wai, toute nachon qui pou ca mach&#233; galement qu&#233; &#242;te y&#233; la, qui ca r&#233;t&#233; d&#232;i&#232;, y&#233; ca mach&#233; l&#224;-sous y&#233;.</p>
<p lang="gcr">&#8212; Si nous r&#233;t&#233; con&#231;a&#160;; si nous pas roumin nous c&#242;, y&#233; wa dit, a pouv&#233; meinme, nous pas pouv&#233; sav&#233; engnin&#160;; y&#233; wa mett&#233; nous di c&#244;t&#233;. Place controu-maite, meinme, nous pou ca pouv&#233; gain, la chanki&#233;&#160;; y&#233; wa fait toute vini di France.</p>
<p lang="gcr">&#8212; Li gain oune quichose qui manqu&#233;, landans coll&#232;ge la&#160;; a c&#244;t&#233; pou anpprendne mangnin zouti&#160;; pou fait bon ovri&#233;. En France gain &#231;a&#160;; pou qui &#231;a y&#233; pou ca faiti, oune l&#232;cole con&#231;a, Cayenne&#160;? Gnanpoint quichose qui ca fait to anpprendne travail vite, pass&#233; &#231;a.</p>
<p lang="gcr">&#8212; Gr&#233;m&#233;ci bongu&#233;, conseil ca okioup&#233; di l&#232;cole la, bon bon, ath&#242; la. Si nous t&#233; r&#233;t&#233;, la lanmain ch&#232;fr&#232; y&#233; la toujou, nous t&#233; pou ca fait oune pas, divant nous&#160;; nous toute t&#233; k&#233; vini, kou Nado ciboule con&#231;a&#160;; &#231;a qui t&#233; ca doumand&#233;, si la line France qu&#233; &#231;a di Cayenne la, a meinme la.</p>
<p lang="gcr">&#8212; Ch&#232;fr&#232; y&#233; la pas mauv&#233; moune. Rha&#239; chin, m&#233;, pas jain dit, y&#233; ca mang&#233; boute cigale. Y&#233; pa, y&#233; pou ca roumass&#233; soumaqu&#233;.</p>
<p lang="gcr">&#8212; M&#233;, landans y&#233; l&#232;c&#242;le gain zaffai bongu&#233; tr&#242;pe. Pi grand quichose y&#233; ca montr&#233; to, a pou l&#242; to mouri&#160;; mo crai, au contrai, pi beaucoup zaffai nous beinsoin sav&#233;, a pou l&#242; nous ca vive. &#199;a qui anpprendne moceau quichose qu&#233; y&#233;, &#231;a landans basse bireau y&#233; la, oune so, y&#233; pouv&#233; gain place.</p>
<p lang="gcr">&#8212; Ch&#232;fr&#232; y&#233; la ca montr&#233; bin, rouprendne Guelman. &#199;a y&#233; t&#234;te dou, y&#233; pas anpprendne engnin, tant pis pou y&#233;. Et pis, to wl&#233; y&#233; l&#233;v&#233; pitit moune, kou b&#234;te con&#231;a, sans rouligeon&#160;? Pou &#231;a zaffai la pa, mo pas d&#8217;acc&#242; qu&#233; to.</p>
<p lang="gcr">&#8212; To beau dolo mo, rouprendne Atipa, oui, mo t&#234;te dou&#160;; mo pas anpprendne engnin&#160;; m&#233;, &#231;a mo ca dit to la, a vrai.</p>
<p lang="gcr">&#8212; Nous pas wl&#233; wai, beaucoup zaffai l&#233;glise con&#231;a, la l&#232;cole. Est-ce la chanki&#233;, bougeois ca fait cat&#233;chisse&#160;? L&#232;cole qu&#233; rouligeon &#231;a d&#233;&#160;; l&#232;cole pas beinsoin gain pal&#242; bongu&#233;. Blangue qui la coll&#232;ge, ath&#242; la, y&#233; ca fait la morale&#160;; y&#233; ca montr&#233; bonne condouite&#160;; a &#231;a nous beinsoin.</p>
<p lang="gcr">&#8212; Toute moune qui fait rouligeon y&#233; la, Conficious, &#231;a di chinois&#160;; Mannou, &#231;a di coolie&#160;; Mazonmet, &#231;a di arabe, y&#233; toute, a zaffai, pou ou condit bin, qu&#233; ou prochain, oune so, y&#233; pal&#233;. Y&#233; pas pal&#233; di travail, ni di zaffai lit qu&#233; &#233;crit.</p>
<p lang="gcr">&#8212; Mo pas sav&#233; meinme, pou qui &#231;a jouq monp&#232; y&#233; la, aussi, ca fait l&#232;cole. L&#242; ou vini, pou tir&#233; dilaite, ou pas vini, pou compt&#233; piti veau. Y&#233; vini, Cayenne, pou dit lanmesse, y&#233; pas vini, pou fait l&#232;cole. Conseil t&#233; divaite emp&#234;ch&#233; &#231;a. </p>
<p lang="gcr">&#8212; To wl&#233; moune jounein jodi crai, Zos&#233; r&#233;t&#233; sol&#233;&#160;; to wl&#233; y&#233; crai Zonnasse r&#233;t&#233;, tois jou, en vie, landans vente oune ar&#233;quin&#160;; enc&#242; y&#233; pou ca dit, pa qui b&#242;, li soti&#160;? Et pis, qui &#231;a &#231;a zaffai ment&#242; y&#233; la, wa fait pou nous jodla&#160;?</p>
<p lang="gcr">&#8212; To crai a cat&#233;chisse qu&#233; lanmesse, qui k&#233; fait to vini bon ch&#232;penki&#233;, bon m&#233;cannichin&#160;? qu&#233; &#231;a l&#232;cole la, nous c&#242; ca vini grand&#160;; m&#233;, nous lesprit ca r&#233;t&#233; pitit.</p>
<p lang="gcr">&#8212; N&#232;gresse y&#233; la, &#231;a meinme la. Oti oune qui capabe kinb&#233; plime&#160;? Mass&#242; pas pouv&#233; montr&#233; y&#233; ni fait pimentade, ni soin houomme qu&#233; pitite&#160;; mass&#242; pas connaite &#231;a.</p>
<p lang="gcr">&#8212; To &#231;a pitit n&#232;gue di ahi&#232;&#160;; qui &#231;a to sav&#233; di tout &#231;a&#160;? Mo wai cat&#233;chiss&#233; n&#232;gue di longtemps ca dit&#160;: Qui est-ce qui vous a cr&#233;&#233; et vous conserve&#160;?</p>
<p lang="gcr">&#8212; Pitit moune y&#233; la t&#233; ca r&#233;ponne&#160;: la D&#233;dainne. Mamzelle D&#233;dainne a t&#233; oune milatresse, qui t&#233; ca vend&#233; cons&#232;ve coco qu&#233; biscouit, la case mamzelle Tignin la.</p>
<p lang="gcr">&#8212; L&#242; ch&#232;fr&#232; y&#233; la wai, pitit moune ca prend cat&#233;chisse la pou jou&#233;, y&#233; chang&#233; li. Ath&#242; la, y&#233; ca dit, landans&#160;: Qui est-ce qui vous a cr&#233;&#233; et mis au monde&#160;? </p>
<p lang="gcr">&#8212; Ath&#242;, et cantique qui t&#233; landans cat&#233;chisse n&#232;gue la&#160;? m&#233; oune&#160;:</p>
<p lang="gcr">Papa Adam, li grand pass&#233; toute moune,</p>
<p lang="gcr">Papa Adam, li fait p&#233;ch&#233;, longtemps,</p>
<p lang="gcr">Courage la compagnie,</p>
<p lang="gcr">J&#233;sus-Christ &#231;a nous bon ma&#238;tre,</p>
<p lang="gcr">Mirez li ca para&#238;tre,</p>
<p lang="gcr">Nous va pas co yanni.</p>
<p lang="gcr">&#8212; Est-ce moune jounein jodi, ca chant&#233; &#231;a b&#234;tise y&#233; la&#160;? Auill&#233; y&#233; t&#233; fait &#231;a mauv&#233; cantique y&#233; la, y&#233; t&#233; divaite pitot emp&#234;ch&#233; moune vend&#233; n&#232;gue ici la.</p>
<p lang="gcr">&#8212; Gad&#233; n&#232;gue Mannan y&#233; la&#160;; y&#233; gain l&#232;cole mass&#242;, dipis concombinan&#160;; qui &#231;a y&#233; sav&#233;, pass&#233; n&#232;gue di &#242;te quaki&#233;, qui pas gaini l&#232;cole&#160;? engnin ditout&#160;; y&#233; ca chant&#233; lanmesse qu&#233; latin, y&#233; pou ca comprendne latin la.</p>
<p lang="gcr">&#8212; Gad&#233;, au contraii, tout &#231;a criole qui all&#233;, en France, qui rouvini f&#242;, ici la, est-ce a monp&#232; qui l&#233;v&#233; y&#233;&#160;?</p>
<p lang="gcr">&#8212; L&#242; to la l&#232;cole, &#231;a pou l&#232;cole, oune so. Dimanche, ath&#242;, si to wl&#233; all&#233;, la l&#233;glise, to libe di all&#233;.</p>
<p lang="gcr">&#8212; Quaki&#233; y&#233; la pouv&#233; prend l&#233;sempe l&#224;-sous Mannan&#160;; &#231;a qui ca doumand&#233; moune l&#233;glise y&#233; la, y&#233; n&#232;gue pou ca jain sav&#233; engnin.</p>
<p lang="gcr">&#8212; A kou &#231;a moune qui ca voy&#233; y&#233; pitite, jouq en France, la l&#232;cole monp&#232; qu&#233; mass&#242;&#160;; y&#233; crai lai di France, oune so, k&#233; instrit y&#233;. Pou &#231;a pitit moune y&#233; la ca anpprendne, vaut mi&#233; y&#233; less&#233; y&#233; Cayenne, pisse nous gain &#231;a l&#232;cole y&#233; la.</p>
<p lang="gcr">&#8212; Less&#233;, less&#233; meinme, &#231;a pal&#242; la, dit Guelman&#160;; mo dit to, nous pou ca d&#8217;acc&#242; l&#224;-sous.</p>
<p lang="gcr">&#8212; Comp&#232;, rouprendne Atipa, to &#231;a moune monp&#232;, si to pas prend y&#233; pati, a qui moune qui wa prend li&#160;? Mo content moune, kou to con&#231;a&#160;; moune qui ca d&#233;fendne y&#233; drapeau.</p>
<p lang="gcr">&#8212; A con&#231;a, to wai, mo contr&#233; qu&#233; Neinanmoin, simainne pass&#233;&#160;; mo pas mett&#233; dileau, la mo bouche, pou pal&#233; li zaffai vote y&#233; la.</p>
<p lang="gcr">&#8212; Si to t&#233; libe, to t&#233; k&#233; vini doujenein qu&#233; mo. Mo femme ca fait, oune bougnon milate, bonmantin la.</p>
<p lang="gcr">&#8212; Mo pouv&#233; vini doujenein, r&#233;ponne Guelman&#160;; mo gain p&#232;michon, pou jouq &#224; d&#233; zh&#242;.</p>
<p lang="gcr">&#8212; Heinbin&#160;! comp&#232;, en nous, dit Atipa, qu&#233; pl&#233;si&#160;; nous k&#233; doujenein, et pis, nous k&#233; caus&#233;.</p>
<p lang="gcr">&#8212; Nous pas di meinme opignon&#160;; m&#233;, nous pas zennemi pou &#231;a. To wai, a &#231;a quichose la, moune pas pouv&#233; comprendne ici la, qui fait zaffai pou c&#8217;all&#233;. Dipis y&#233; gain pal&#242; qu&#233; to, y&#233; pou ca vot&#233;, meinme la qu&#233; to. A pas sotte &#231;a&#160;? Divant fifine Gabrielle, y&#233; contr&#233; qu&#233; Quaki&#233; phalants&#232;. Pitit moune ca charad&#233; li&#160;; li ca jour&#233;, kou oune poss&#233;d&#233;.</p>
<p lang="gcr">&#8212; Pitit moune y&#233; la, dit Atipa, qu&#233; ari, ca toujou trouv&#233; moune, pou charad&#233;. Toute temps, a con&#231;a.</p>
<p lang="gcr">&#8212; Pronmi&#232; mo connaite, &#231;a Cap&#242;te plomb. Oune jou, li pot&#233; plainte, jouq la gouvelment&#160;; y&#233; doumand&#233; li, coument moune ca charad&#233; li&#160;? Li pas jain wl&#233; dit coument&#160;; blangue la mett&#233; li d&#232;rh&#242;.</p>
<p lang="gcr">&#8212; L&#242; li soti, laide di camp la meinme, s&#233;r&#233; so c&#242;, d&#232;i&#232; la fin&#234;te, li rh&#233;l&#233;&#160;: capote plomb. Comp&#232;&#160;! si pas t&#233; sodat, qui digade la, milate la t&#233; rentr&#233;, chavir&#233; gouvelment la.</p>
<p lang="gcr">&#8212; Li t&#233; gain oune vi&#233; mouch&#233;, qui t&#233; pou ca soti, sans so habit. Pitit moune t&#233; ca rh&#233;l&#233;, &#242;b&#242; mass&#242; la, li t&#233; content. A pauve mamzelle Tignin qui t&#233; gain tracas qu&#233; li. &#199;a femme la, wa gain paradis&#160;; li nouri moune faingnant tr&#242;pe. </p>
<p lang="gcr">&#8212; Qu&#233; zafafi migration la, oune jou, mo tend&#233; oune blangue ca pal&#233; pal&#242;, voy&#233; &#231;ass&#233; mad&#232;. Mo dit li&#160;: mouch&#233;&#160;! ou bli&#233; Pite&#160;?</p>
<p lang="gcr">&#8212; Pi michant la, a t&#233; Coucougnacou. Oune jou, li entr&#233; la coll&#232;ge&#160;; a pas pitiit bris&#233; li fait&#160;; li t&#233; wl&#233; batte, jouq ch&#232;fr&#232; y&#233; la.</p>
<p lang="gcr">&#8212; Joli tableau, oune moune aill&#242;, oune milate Martinique, a t&#233; pi insolent la.</p>
<p lang="gcr">&#8212; Rochebelle pa, li t&#233; face&#160;; li t&#233; fou moceau aussi, mo crai. So pi belle chant&#233; a t&#233; &#231;a la&#160;:</p>
<p lang="gcr">Qu&#233; mo pied, mo ca grav&#233; mo nom,</p>
<p lang="gcr">Ridime&#160;! doc&#160;!</p>
<p lang="gcr">L&#242; y&#233; riv&#233; divant Yannosse, m&#233; oune &#242;te. &#199;a la, so langue t&#233; sale, kou &#231;a di Joli tableau. Kou pitit moune y&#233; la ca rh&#233;l&#233;&#160;: to boume caba, a con&#231;a li ca jour&#233;.</p>
<p lang="gcr">&#8212; Mo crai, dit Atipa, &#231;a moune y&#233; la wai la poussougn&#232;, jodla.</p>
<p lang="gcr">&#8212; Longtemps, pitit moune t&#233; gain &#242;te jouet, pi beaucoup&#160;: Y&#233; t&#233; ca fougit, di l&#232;cole, pou all&#233; la danbois, tout patout, mett&#233; trappe blouette qu&#233; pitit louis, &#231;ass&#233; wara douce, wara D&#233;loenne y&#233; la.</p>
<p lang="gcr">&#8212; &#199;a wara y&#233; la, quand ou tir&#233; y&#233; d&#233; cale, oune so, gnanpoint engnin l&#224;-sous grainne la, enc&#242;. Aussi, l&#242; y&#233; t&#233; ca dit to, s&#233;son wara, moune savanne ca gras la, comp&#232;&#160;! l&#232;cole t&#233; ca vide.</p>
<p lang="gcr">&#8212; La coffe Bout&#233; la, d&#233; jou con&#231;a, li plein qu&#233; pitit moune. To ca rinq tend&#233;&#160;: permantin, lombri d&#232;rh&#242;&#160;; y&#233; ca jou&#233; loute landans dileau la.</p>
<p lang="gcr">&#8212; Mo trouv&#233; blangue mal f&#233;, di bouch&#233; coffe la&#160;; moune Cayenne pas gain, oune c&#244;t&#233; enc&#242;, pou prend bain dileau douce.</p>
<p lang="gcr">&#8212; Pitit moune y&#233; la, t&#233; ca mett&#233; crabe qu&#233; lenke, la beinniki&#233;, jou di lanmesse minouit. A t&#233; zaffai qui dr&#244;le tout &#231;a.</p>
<p lang="gcr">&#8212; Y&#233; t&#233; c&#8217;all&#233; larhaut f&#242;, gliss&#233; l&#224;-sous lapeau palmisse&#160;; y&#233; t&#233; ca jou&#233; bassingue, bare, z&#233;pingue, boule, toupie, qu&#233; grand toupie mouch&#233; H&#232;d&#232; y&#233; la.</p>
<p lang="gcr">&#8212; Et souffl&#233; la laie&#160;? Dipis sodat ca anpprendne oune la misique, la cas&#232;me, toute pitit n&#232;gue ca souffl&#233; li en ville. Chef la misique la t&#233; wl&#233; mouri, mour pas wl&#233; prend li, di wai li pas capabe jou&#233;, pronmi&#232;, oune moceau l&#224;-sous la place.</p>
<p lang="gcr">&#8212; Ath&#242; la, pitit moune ca jou&#233;&#160;; m&#233;, pitit moceau. A charad&#233; moune, fimein, y&#233; content. Si ou fion y&#233; nein, dilaite qu&#233; soti, y&#233; ca fimein. Y&#233; cigale longue, pass&#233; y&#233; c&#242;.</p>
<p lang="gcr">&#8212; Y&#233; pas p&#232; Gigombia, ni loup garou enc&#242;. Sa banne qui t&#233; ca soti, &#224; soai, pou caho&#233; chin y&#233; la, ou pou ca wai li enc&#242;.</p>
<p lang="gcr">&#8212; A kou kio&#233; guiabe, &#231;a jouet potigu&#233; pot&#233; Cayenne la, tout &#231;a ca tomb&#233;. C&#233;t&#233; si joli, longtemps, l&#242; y&#233; ca rh&#233;l&#233;&#160;:</p>
<p lang="gcr">Kio&#233; guiabe la, kio&#233;,</p>
<p lang="gcr">Li kio&#233; bongu&#233;,</p>
<p lang="gcr">Guiabe la, mouri donc.</p>
<p lang="gcr">Li kio&#233; bongu&#233;.</p>
<p lang="gcr">&#8212; Li t&#233; gain, oune tas &#242;te bon zaffai, nous pou ca wai enc&#242;.</p>
<p lang="gcr">&#8212; M&#233;, &#231;a pitit chant&#233;, crobeau qu&#233; rouna la, toute moune t&#233; ca chant&#233; li. Ath&#242; la, pitit moune pas meinme connaite li.</p>
<p lang="gcr">Oune jou, comp&#232; crobeau,</p>
<p lang="gcr">Plant&#233; l&#224;-sous bardeau,</p>
<p lang="gcr">Li lovri, so d&#233; zelle, pou li chauff&#233; so dos&#160;;</p>
<p lang="gcr">Li t&#233; soti v&#242;l&#242;,</p>
<p lang="gcr">B&#242; di l&#224;-sous la place,</p>
<p lang="gcr">Oune bi fronmage p&#226;te grasse,</p>
<p lang="gcr">Pou li kinb&#233; so ki&#242;.</p>
<p lang="gcr">Cout&#233; bon bon, tra la la, (bis)</p>
<p lang="gcr">Cout&#233; bon bon, mo dolo la,</p>
<p lang="gcr">Tra la la.</p>
<p lang="gcr"></p>
<p lang="gcr">&#8212; A f&#234;te roai, oune so, qui toujou belle. M&#226;t cocanne qu&#233; casse-cou, toujou meinme la. si calongnin pas mang&#233; canna, jou la, comp&#232;, y&#233; pas fait f&#234;te.</p>
<p lang="gcr">&#8212; Oune temps, pou f&#234;te roaii, li t&#233; ca gain bari divin, la grand savanne. Ma&#238;te dileau y&#233; la, pas t&#233; ca d&#233;coll&#233; di y&#233;.</p>
<p lang="gcr">Quand y&#233; riv&#233; la case, pou doujenein, Atipa so femme montr&#233; li, oune la feille&#160;; c&#233;t&#233; R&#233;veil.</p>
<p lang="gcr">&#8212; A baille y&#233; baille mo li, dit femme la, qu&#233; ari. Y&#233; dit mo, li gain landans, joli discou, y&#233; fait &#242;et jou, la c&#233;miki&#232;.</p>
<p lang="gcr">&#8212; Less&#233; mo qu&#233; to discou, r&#233;ponne Atipa, qu&#233; c&#242;l&#232;. Est-ce a la feille &#231;a&#160;? Y&#233; ca less&#233; zaffai qui s&#233;ri&#233;, moune beinsoin sav&#233;, pou mett&#233; b&#234;tise, oune so, landans.</p>
<p lang="gcr">&#8212; Moune qui t&#233; ca roufis&#233; discou, pou tout &#231;a qui pas blangue, a pou y&#233;, jodla, milate y&#233; la ca fait discou. A zaffai qui s&#233;ri&#233; &#231;a&#160;?</p>
<p lang="gcr">&#8212; Mo sav&#233; bin, y&#233; t&#233; pas pouv&#233; mett&#233;, l&#224;-sous la feille, jouq discou y&#233; fait, pou Fiac, la c&#233;miki&#232;&#160;; m&#233;, li gain &#231;a y&#233; t&#233; divaite mett&#233;.</p>
<p lang="gcr">&#8212; Jodi kou dimain, si to mouri, si mo mouri, to crai y&#233; k&#233; fait discou pou nous&#160;? Ouiwa&#160;! anttendne&#160;! pas pal&#233; mo, di &#231;a la feille la. </p>
<p lang="gcr">Madanme Atipa t&#233; fait, so bougnon milate la, qu&#233; oune poule, li t&#233; roti la veille. Dipis li kioui, y&#233; mett&#233; &#224; tabe.</p>
<p lang="gcr">Pendant y&#233; ca doujenein, Atipa rouvini, l&#224;-sous pal&#242; qui dr&#244;le, y&#233; t&#233; soti pal&#233; y&#233; la.</p>
<p lang="gcr">&#8212; Nous t&#233; ca caus&#233;, titalh&#242; la, dit Atipa, di jou&#233; pitit moune y&#233; la&#160;; et zaffai qui face di grand moune, ath&#242;&#160;? Jounein jodi, blangue, milate, n&#232;gue, monp&#232;, toute ca fait la politique&#160;; y&#233; pas gain temps jou&#233;&#160;; m&#233;, enc&#242; moceau la&#160;?</p>
<p lang="gcr">&#8212; Li t&#233; gain oune captainne, qui t&#233; mal qu&#233; so coumandant&#160;; coumandant la mett&#233; li, au zar&#234;t. Jou li soti, y&#233; voy&#233; li coumand&#233; sodat, la lanmesse. Kou li riv&#233; la l&#233;glise, li wai souisse la, qu&#233; so z&#232;paulette gros grain, oune b&#242;.</p>
<p lang="gcr">&#8212; H&#233;las&#160;! rh&#233;l&#233; captainne la, m&#233; oune &#242;te coumandant enc&#242;&#160;; mo gain malh&#242; qu&#233; y&#233;. Mo soti landans oune, pou mo tomb&#233; l&#224;-sous oune &#242;te.</p>
<p lang="gcr">&#8212; Oune jou, li t&#233; gain bal, la gouvelment&#160;; chef jadini&#233;, di ladmistration la, t&#233; di bal. Bitancou mett&#233; so habit, li all&#233; aussi. Y&#233; mett&#233; li d&#232;rh&#242;.</p>
<p lang="gcr">&#8212; A pas pitit ca&#239;man li fait, anvant li soti. Li t&#233; pas pouv&#233; comprendne, coument oune  jadini&#233; t&#233; pi gain droai, di r&#233;t&#233; landans bal la, pass&#233; oune taill&#242;.</p>
<p lang="gcr">&#8212; Oune jou, la zilet royal, oune sodat sauv&#233; d&#233; tigue noai, qui t&#233; ca ney&#233;. So caporal mett&#233; li l&#224;-sous rapp&#242;, pou gain m&#233;daille. L&#242; sodat la riv&#233;, divant so coumandant&#160;:</p>
<p lang="gcr">&#8212; Coument, dit coumandant la, si c&#233;t&#233; oune, oune so, enc&#242;&#160;; m&#233;, to front&#233; sauv&#233; d&#233;. Mo pou ca propos&#233; to.</p>
<p lang="gcr">&#8212; Oune mouch&#233; t&#233; ca roupar&#233; pont, crique fouill&#233; la&#160;; &#231;a t&#233; oune blangue au bin oune catron, mo pas sav&#233;&#160;; m&#233;, li t&#233; jorne, kou safra con&#231;a. Oune jou, pou so travail, il all&#233; trouv&#233; oune gros commissai y&#233; la.</p>
<p lang="gcr">&#8212; Mo crai ou gain mal ki&#242;, doumand&#233; commissai la&#160;?</p>
<p lang="gcr">&#8212; Et ou meinme, r&#233;ponne blangue la, ou pas plein qu&#233; chawawa&#160;?</p>
<p lang="gcr">&#8212; Commissai la c&#242;l&#232;, li fait so planton mett&#233; blangue la, la lap&#242;te.</p>
<p lang="gcr">&#8212; Oune jouge y&#233; la, t&#233; p&#233;di so placee ici la. D&#233; di to coterie y&#233; la, all&#233; consol&#233; li.</p>
<p lang="gcr">&#8212; Qui &#231;a ou wl&#233; fait, dit chef la, a bongu&#233; so volont&#233;, faut ou r&#233;sign&#233; qu&#233; bon ki&#242;.</p>
<p lang="gcr">&#8212; Sacl&#233; nom de dieu, r&#233;ponne blangue la, qu&#233; c&#242;l&#232;, est-ce que le bon dieu donne de quoi &#224; manger donc&#160;? </p>
<p lang="gcr">&#8212; C&#8217;est &#233;gal&#160;! r&#233;ponne &#242;te la, qu&#233; so gros voai, mon coll&#232;gue a raison.</p>
<p lang="gcr">&#8212; Oune n&#232;gue t&#233; mari&#233; qu&#233; oune n&#232;gresse. Toute pitite femme la t&#233; ca baille li, t&#233; &#231;a milatresse. Oune jou, li all&#233; cont&#233;, oune vi&#233; moune l&#233;glise, so chagrin.</p>
<p lang="gcr">&#8212; Pitit fi y&#233; la, a a to qui fait y&#233;, r&#233;ponne vi&#233; moune la&#160;; bongu&#233; ca baille so pitite, &#231;a coul&#242; li wl&#233;&#160;; to pas beinsoin gain la peinne, pou &#231;a.</p>
<p lang="gcr">&#8212; Oune foai, la tr&#232;s&#242;, mouch&#233; Latranchal doumand&#233; oune vi&#233; popi&#233;tai, qui t&#233; gain oune mandant, qui m&#233;ki&#233; li ca fait.</p>
<p lang="gcr">&#8212; Pou foutant di tr&#233;soli&#233; la, qui t&#233; ca emb&#234;t&#233; li, mouch&#233; Doum&#233;l&#233; r&#233;ponne&#160;: mo &#231;a manguiant.</p>
<p lang="gcr">&#8212; Mo wa gain, pou d&#233; jou, si mo racont&#233; to, toute face blangue t&#233; ca fait, &#242;tefoai.</p>
<p lang="gcr">Pendant y&#233; ca dess&#232;, oune chouval bongu&#233; vini pos&#233;, l&#224;-sous y&#233; tabe.</p>
<p lang="gcr">&#8212; To wai, dit Guelman, pou jou&#233;, to pas content monp&#232;, li vini cri&#233; vengeance pou to. Gad&#233;, coument li ca l&#233;v&#233; so patte, larhaut ciel.</p>
<p lang="gcr">&#8212; Enwa, comp&#232;&#160;! r&#233;ponne Atipa, mo pou ca craine &#231;a. A pitit moune, oune so, y&#233; ca fait p&#232;, qu&#233; &#231;a b&#234;te la, et pis qu&#233; lenf&#232;. Lenf&#232; la, a landans li nous fica, l&#224;-sous la t&#232;. </p>
<p lang="gcr">Kou Atipa fini dit &#231;a parole la, oune moune frapp&#233; la lap&#242;te&#160;; c&#233;t&#233; Mayomb&#233;.</p>
<p lang="gcr">&#8212; H&#233;&#160;! n&#232;gue l&#233;glise y&#233; la, dit Atipa&#160;; z&#242;te la line nouvelle. A z&#242;te, oune so, mo ca wai jodla.</p>
<p lang="gcr">&#8212; A bongu&#233;, r&#233;ponne Mayomb&#233;, qui ca fait nous contr&#233; qu&#233; to con&#231;a. A pou nous conv&#232;ti to.</p>
<p lang="gcr">&#8212; Chia&#160;! rouprendne Atipa&#160;; conv&#232;ti mo, penga, pitot, a mo qui k&#233; conv&#232;ti z&#242;te&#160;; qu&#233; tomb&#233; z&#242;te colonnie, ca tomb&#233; caba la.</p>
<p lang="gcr">Pou &#231;a pa, Atipa pou &#231;a ment&#242;&#160;; &#231;a vrai. &#199;a n&#232;gue qui t&#233; ca mett&#233;, y&#233; grand habit, pou pot&#233; la croai, la procession y&#233; la, pou c&#8217;all&#233; enc&#242;. Y&#233; comprendne y&#233; fait sotte, assez.</p>
<p lang="gcr">Mayomb&#233; meinme, l&#242; li vini di Mannan, tout l&#233; jou, li t&#233; la l&#233;glise. F&#242;ce n&#232;gue mine d&#8217;&#242; y&#233; la charad&#233; li, li less&#233; commignin, nette.</p>
<p lang="gcr">&#8212; Pou qui &#231;a, doumand&#233; Atipa, to pas vini pi bonnh&#242;&#160;? to t&#233; wa doujenein qu&#233; nous. Nous mang&#233; oune bougnon milate qui si chouite.</p>
<p lang="gcr">&#8212; Mo pas t&#233; sav&#233;, r&#233;ponne Mayomb&#233;&#160;; &#231;a wa pou oune &#242;te foai. Mo vini prend to, pou nous all&#233; fait oune tou, apr&#233; midi la.</p>
<p lang="gcr">&#8212; Toute meinme, dit Atipa, to k&#233; prend quichose qu&#233; nous&#160;; apr&#233;, nous wa soti. </p>
<p lang="gcr">&#8212; Mo f&#226;ch&#233;, Guelman pas pouv&#233; vini qu&#233; nous&#160;; faut li rentr&#233;, &#224; d&#233; zh&#242;, la so travail.</p>
<p lang="gcr">Y&#233; prend oune pitit v&#232; colonnial ensembme. D&#233; zh&#242; t&#233; ca proche, Guelman dit y&#233; bonjou, et pis li pati.</p>
</div>
<hr>
<div class="chapter" id="chapter_11">
<b>X</b><p lang="gcr">Mayomb&#233;, &#231;a oune n&#232;gue Mannan&#160;; &#231;a foulah. A meinme fa&#231;on moune, kou Guelman y&#233; la. Chaque foai, Atipa contr&#233; qu&#233; li, y&#233; ca fait lagui&#232;, qu&#233; zaffai l&#233;glise y&#233; la&#160;; m&#233;, y&#233; content y&#233; compangnin, toute meinme.</p>
<p lang="gcr">Atipa offri li oune cigale&#160;; y&#233; tout l&#233; d&#233; limein y&#233; cigale, et pis y&#233; soti, pitit moceau apr&#233; Guelman.</p>
<p lang="gcr">Kou y&#233; soti, con&#231;a, y&#233; wai Baillaya, qu&#233; so pangnin, ca vend&#233; mantouni. D&#232;i&#232; li, oune &#242;te n&#232;gresse t&#233; ca vini, qu&#233; oune baguia ch&#232;vrette.</p>
<p lang="gcr">L&#242; femme y&#233; la riv&#233;, l&#224;-sous pitit pont larie voltai la, c&#244;t&#233; y&#233; ca jit&#233; az&#242; la, n&#232;gresse la, sans pas di so faut, pouss&#233; Baillaya, landans saloprie di oune az&#242;.</p>
<p lang="gcr">Oune train l&#233;v&#233;&#160;: To chaurau meinreinme&#160;; li dit, diti, coumenc&#233; tomb&#233;. Mayomb&#233; wl&#233; r&#233;t&#233; cout&#233;.</p>
<p lang="gcr">&#8212; Pas cout&#233; n&#232;gresse y&#233; la non, dit Atipa&#160;; en nous pronmeinnein, nous pronmeinnein. &#199;a coumenc&#233; Baillaya coumenc&#233; la, li gain pou jouq dimain&#160;; l&#242; li contr&#233; bouche qu&#233; to, li pou ca fini.</p>
<p lang="gcr">&#8212; Si Bosobio t&#233; la, li t&#233; pou k&#233; comprendne, oune mot, di argot n&#232;gresse d&#233;grad y&#233; la. A con&#231;a y&#233; ca pal&#233;, pou pas dit&#160;: to chaud meinme.</p>
<p lang="gcr">&#8212; F&#242;ce y&#233; ca jit&#233; az&#242;, la la&#160;; qu&#233; grand mar&#233;e, coco sodat ca vini, jouq la pont la.</p>
<p lang="gcr">Divant l&#233;glise, y&#233; wai Octave ca fait so zesse, l&#224;-sous oune chouval. Kou li dit&#160;: Coco, fait y&#233; wai, con&#231;a, chouval la pati, Octave roumass&#233; so vianne.</p>
<p lang="gcr">L&#242; y&#233; pass&#233;, la grand savanne, y&#233; wai Tibile, tou c&#242;l&#232;, ca soti lh&#244;pital.</p>
<p lang="gcr">&#8212; Qui &#231;a qui fait to, doumand&#233; Atipa&#160;?</p>
<p lang="gcr">&#8212; Mo contra&#239;&#233;, r&#233;ponne Tibile. A la mass&#242; mo soti, pou mo pitit n&#232;gresse la.</p>
<p lang="gcr">&#8212; Y&#233; penc&#242; soti, la coqui, y&#233; wl&#233; mari&#233;. Si c&#233;t&#233; qu&#233; oune jonne n&#232;gue enc&#242;, passe&#160;; m&#233;, qu&#233; oune vi&#233; matoufala&#160;; li sembl&#233; guiabe la boaite&#160;; so doaite, ou wa dit a dica. Tout l&#233; soai, li la mo larie la, d&#232;i&#232; piti n&#232;gresse la. Mo all&#233; trouv&#233; mass&#242;, pou Marie-Rose. </p>
<p lang="gcr">&#8212; Tigue vi&#233;, so zongue pas vi&#233;, dit Atipa. Veill&#233; matoufala la, comp&#232;. Toute jou&#233; &#231;a jou&#233;&#160;; m&#233;, cass&#233; pitit bois, la z&#242;r&#232; macaque, &#231;a pas jou&#233;. Faut pas to jain bli&#233;, a la soucou y&#233; ca kio&#233; pian.</p>
<p lang="gcr">&#8212; Mass&#242; la dit mo, continoin Tibile, faut mari&#233; li&#160;; mo pa, mo pas wl&#233;. Mo fait li, pou la r&#233;ponse&#160;: chaque foai, li wa pal&#233; ou di &#231;a, mass&#242;, ros&#233; li, ros&#233; so t&#234;te.</p>
<p lang="gcr">&#8212; Con&#231;a temps di louvoai, dit Atipa, &#231;a qui pas pouv&#233; mari&#233; y&#233; c&#242;, mass&#242; t&#233; wl&#233; y&#233; trouv&#233; houomme, pou mari&#233; pitit fi louvoai.</p>
<p lang="gcr">La larie Malouette, divant Chateaunef, y&#233; wai d&#233; grand pitit milatresse, ca caus&#233;&#160;; oune t&#233; ca rancont&#233; oune train, li t&#233; gain la veille, qu&#233; so comp&#232;.</p>
<p lang="gcr">&#8212; Coument to ca comprendne &#231;a, dit milatresse la&#160;? Li front&#233; less&#233; mo, pou all&#233; mari&#233;. Li dit, diti, mo pas gain &#233;dication. Est-ce mo pas vaut li&#160;?  Li &#231;a milate, mo &#231;a milatresse. Enc&#242;, so chiv&#233; cr&#233;pi, dou, pass&#233; mo pa.</p>
<p lang="gcr">&#8212; To tend&#233;, dit Atipa&#160;? a con&#231;a milatresse y&#233; la gain preintenchon. D&#8217;ab&#242; y&#233; lapeau rouge caba, gnanpoint engnin enc&#242;. A lapeau qu&#233; chiv&#233; qui &#231;a toute, pou &#231;a moune y&#233; la. A &#231;a, oune so, y&#233; ca anpprendne la mass&#242;.</p>
<p lang="gcr">&#8212; A pas mass&#242;, ca montr&#233; y&#233; &#231;a, rouprendne Mayomb&#233;&#160;; a y&#233; preintenchon qui c&#8217;all&#233; con&#231;a. Mo qui gain, chiv&#233; cape la, est-ce mo pey&#233; doujenein, pou y&#233; rou&#231;ouwai mo milate&#160;? Et pis, qui &#231;a &#231;a t&#233; wa avanc&#233; mo&#160;; est-ce milate qu&#233; n&#232;gue pas meinme la&#160;?</p>
<p lang="gcr">&#8212; Jouq n&#232;gresse ca fait &#231;a b&#234;te la, aussi, continoin Atipa&#160;; li gain &#231;a qui mill&#242; prend blangue, pass&#233; y&#233; mari&#233; qu&#233; nous. &#199;a pas trisse non&#160;? Et z&#242;te pas wl&#233; conseil chang&#233; l&#232;cole y&#233; la&#160;?</p>
<p lang="gcr">&#8212; Meinme, pass&#233; blangue mett&#233; madanme y&#233; la, la coll&#232;ge, qu&#233; pitit gnongnon moune, y&#233; t&#233; divaite, fait oune l&#232;cole qu&#233; y&#233;, pou pitit n&#232;gresse.</p>
<p lang="gcr">&#8212; Pitit n&#232;gresse divaite la lanmain moune qui content y&#233;, qui pou ca trouv&#233; y&#233; lapeau trop noai, ni y&#233; chiv&#233; trop dou, pou coeff&#233;. L&#242; la, y&#233; wa &#231;ass&#233; qualit&#233; di y&#233; houomme &#242;te c&#244;t&#233;, qui landans lapeau qu&#233; chiv&#233;.</p>
<p lang="gcr">&#8212; Pou l&#232;cole, conseil y&#233; la bon&#160;; y&#233; gain, pou fait l&#232;cole madanme, mo ca pal&#233; to la. Gad&#233; l&#233;sanmen y&#233; fait la, toute moune pas wai, mamzelle y&#233; la pi f&#242;, pass&#233; mass&#242;&#160;?</p>
<p lang="gcr">L&#242; milatresse la pal&#233;, t&#233;e&#160;!</p>
<p lang="gcr">&#8212; Mo ch&#232;, r&#233;ponne so zanmi la, to pou ca pot&#233; chapeau, to pas gain soumaqu&#233;, to pou ca mari&#233;&#160;; &#231;a la haute istocratie milate y&#233; la wl&#233;, ath&#242; la. Jounein jodi, a qu&#233; soumaqu&#233;, ou ca trouv&#233; houomme&#160;; a qu&#233; soumanqu&#233;, ou ca gain femme. Gad&#233; wai, si Jocko pas trouv&#233;.</p>
<p lang="gcr">Apr&#233; &#231;a parole la, d&#233; pitit milatresse y&#233; la pati, et pis y&#233; prend chant&#233; &#231;a chant&#233; la&#160;:</p>
<p lang="gcr">Jocko mari&#233;,</p>
<p lang="gcr">&#199;a pas pou jou&#233;,</p>
<p lang="gcr">Qu&#233; soumaqu&#233;, Jocko trouv&#233; femme&#160;;</p>
<p lang="gcr">&#199;a pas pou jou&#233;, l&#224;-sous mo nanme,</p>
<p lang="gcr">Jocko mari&#233;,</p>
<p lang="gcr">Li wa div&#242;c&#233;.</p>
<p lang="gcr">Atipa qu&#233; Mayomb&#233; continoin y&#233; chimin&#160;; y&#233; mont&#233;, pitit larie Franklin la. Quand y&#233; riv&#233;, divant Br&#233;mon, y&#233; contr&#233; qu&#233; Jacques, qui soti fait oune quat&#242;ze qu&#233; so femme.</p>
<p lang="gcr">&#8212; To c&#242;l&#232; meinme, Atipa dit li&#160;?</p>
<p lang="gcr">&#8212; Coument to pas wl&#233; mo c&#242;l&#232;, r&#233;ponne Jacques&#160;; y&#233; toute temps, la l&#233;glise, ca racont&#233; monp&#232;, &#231;a qui ca pass&#233; la ou case. L&#242; ou rentr&#233; di travail, mang&#233; pas kioui, linge pas coumand&#233;&#160;; to wl&#233; mo content&#160;? To wai, bonjou tend&#233;&#160;; mo c&#8217;all&#233;, mo trop c&#242;l&#232;.</p>
<p lang="gcr">&#8212; To wai, dit Atipa, a &#231;a zaffai rouligeon, mo t&#233; ca pal&#233; Guelman, bonmantin la. Pass&#233; misou pas honn&#234;te. Li gain femme qui ca r&#233;t&#233;, toute la jounein, la l&#233;glise&#160;; to wl&#233; nous acept&#233; &#231;a&#160;? Si mo femme t&#233; ca fait, &#231;a malh&#242; la, mo t&#233; wa mang&#233; so fressou, qu&#233; oune grainne dissel.</p>
<p lang="gcr">&#8212; Femme y&#233; la, r&#233;ponne Mayomb&#233;, pas beinsoin pass&#233;, toute y&#233; temps, la l&#233;glise. Oune foai, lanmesse fini, qui &#231;a qui ca emp&#234;ch&#233;, y&#233; all&#233; fait y&#233; travail&#160;?</p>
<p lang="gcr">&#8212; M&#233;, mo ch&#232;, rouprendne Atipa, monp&#232; y&#233; la, pou ca content&#233; di lanmesse, oune so&#160;; y&#233; c&#8217;appel&#233; femme y&#233; la, toute la jounein la l&#233;glise. L&#242; &#231;a pas, pou pr&#234;ch&#233;, &#231;a pou la pri&#232;&#160;; l&#242; &#231;a pas, pou confess&#233;, ca pou n&#233;vainne. Jodla, a jou di femme&#160;; dimain, a jou di houomme&#160;; &#231;a pou ca fini.</p>
<p lang="gcr">&#8212; A tout &#231;a zaffai y&#233; la, qui ca mett&#233; lid&#233;e piaye, la t&#234;te n&#232;gue. Y&#233; ca dit y&#233;, pri&#232; ca fait toute quichose&#160;; coument to pas wl&#233; y&#233; crai, ragu&#233; pouv&#233; fait aussi&#160;?</p>
<p lang="gcr">&#8212; Vi&#233; femme y&#233; la, vi&#233; p&#233;ch&#233; l&#233;ss&#233; y&#233; la, y&#233; crai, si y&#233; pas all&#233; commignin, moune pou ca consid&#233;r&#233; y&#233;. Y&#233; pas sav&#233;, beaucoup c&#8217;all&#233; lanmesse, pou pouv&#233; tromp&#233; moune pi bin.</p>
<p lang="gcr">&#8212; Ath&#242; la, enc&#242;, passe&#160;; m&#233;, longtemps moceau la, to t&#233; ca wai n&#232;gresse, qui tout jonne, qu&#233; jipe blanc, qu&#233; grand scapilai, landans rang la procession. </p>
<p lang="gcr">Y&#233; entr&#233;, la pitit larie lenf&#232; la. Lalouette f&#232; blanc t&#233; gain train, qu&#233; oune massogan. Choubam t&#233; wl&#233; prend pati sodat la, Lalouette habill&#233; y&#233; tout l&#233; d&#233;, et di vrai vrai. Mo manman lat&#233;&#160;! faut ou t&#233; tend&#233; li. Sodat la so oueil t&#233; si chaud, jouq li pas sav&#233;, qui chimin pou li prend, pou li all&#233;.</p>
<p lang="gcr">Apr&#233; &#231;a, y&#233; prend larie di p&#242;. Y&#233; wai oune coolie, c&#242;l&#232;, ca voy&#233; so bras, ca pal&#233; qu&#233; oune milate.</p>
<p lang="gcr">Li gain la botte si souvent, ath&#242; la&#160;; tout l&#233; jou, blangue ca briga qu&#233; milate, la larie. Si y&#233; t&#233; os&#233;, jouq la conseil, meinme, y&#233; t&#233; wa briga.</p>
<p lang="gcr">&#8212; &#199;a la botte, dit Mayomb&#233; en nous wai.</p>
<p lang="gcr">&#8212; Oui mouch&#233;, coolie la t&#233; ca dit, nous pr&#234;t&#233;, &#231;a la blangue la, nous soumaqu&#233;&#160;; m&#233;, navi ca pati, nous pas pouv&#233; gain li. Nous d&#233;, gain soumaqu&#233;, c&#244;t&#233; li. Tout l&#233; jou, l&#242; nous vini, li ca dit, gnanpoint.</p>
<p lang="gcr">&#8212; &#199;a la meinme, mouch&#233; so grand magasin la, &#231;a di nous&#160;; &#231;a qu&#233; nous soumaqu&#233;, li lovri li.</p>
<p lang="gcr">&#8212; To wai travail, dit Atipa&#160;? A &#231;a zaffai la, mo t&#233; ca cont&#233;, mo comp&#232; Dorilas, &#242;te jou la. Moune y&#233; la entich&#233; d&#232;i&#232; coolie&#160;; y&#233; ca mett&#233; y&#233; c&#242;, la pou l&#8217;bois, la mis&#232;, con&#231;a.</p>
<p lang="gcr">&#8212; Gad&#233; qu&#233; oueil, coolie y&#233; la k&#233; pot&#233;, toute soumaqu&#233;, di ici la, la y&#233; peye. A pas pou pitit soumaqu&#233;, &#231;a la ca fait bris&#233; con&#231;a. Et enc&#242;, si li all&#233; trouv&#233; blangue, magasin la k&#233; fronmein toute souite.</p>
<p lang="gcr">&#8212; Janmains&#160;! dit Mayomb&#233;, &#233;tonnein, pas dit con&#231;a non&#160;? et mo qui t&#233; crai &#231;a briga.</p>
<p lang="gcr">&#8212; A gr&#233;m&#233;ci vent di n&#242;, qui fait nous wai gogo poule. Si nous pas t&#233; vini, b&#242; rici, mo pas t&#233; ca sav&#233;, toute &#231;a zaffai la.</p>
<p lang="gcr">Y&#233; fil&#233;, b&#242; di d&#233;grad, pou wai si g&#242;lette mine d&#8217;&#242; riv&#233;&#160;; li pas t&#233; gain.</p>
<p lang="gcr">La boute qui&#233; la, y&#233; wai oune p&#234;ch&#242;, qui t&#233; soti prend d&#233; vieille, la so palanque&#160;; d&#233; jonne vieille qui t&#233; gras, kou dila.</p>
<p lang="gcr">Oune g&#242;lette beif qu&#233; oune navi, t&#233; ca d&#233;chag&#233;. N&#232;gue jounein t&#233; en masse, la d&#233;grad.</p>
<p lang="gcr">Oun di y&#233;, gain train, qu&#233; oune matelot&#160;; si gendanme pas t&#233; vini vite, &#231;a d&#233;cid&#233; n&#232;gue la t&#233; d&#233;cid&#233; la, a lh&#244;pital y&#233; t&#233; k&#233; meinnein matelot la.</p>
<p lang="gcr">Gendanme la cras&#233; so proc&#233;-v&#232;bal vi&#233;. A pas qu&#233; y&#233; meinme&#160;! Li doumand&#233; commis, qui ca &#233;crit caisse y&#233; la&#160;: a qui navi &#231;a&#160;?</p>
<p lang="gcr">&#8212; C&#8217;est mon navire, r&#233;ponne commis la.</p>
<p lang="gcr">&#8212; To tend&#233;, dit Atipa&#160;? commis y&#233; ca voy&#233;, la d&#233;grad, &#233;crit caisse, ca dit, navi a di y&#233;. Y&#233; mill&#242; pass&#233; nous, comp&#232;. </p>
<p lang="gcr">&#8212; Oune jou, temps di Isope, oune captainne t&#233; manqu&#233; rou&#231;ouwai saloprie con&#231;a, la d&#233;grad la.</p>
<p lang="gcr">&#8212; Mo pas sav&#233;, qui &#231;a li doumand&#233; oune n&#232;gue jounein&#160;; n&#232;gue la pas tend&#233;. Capitainne la couri l&#224;-sous li, pou baille li oune coup l&#8217;pied. N&#232;gue la caill&#233;.</p>
<p lang="gcr">&#8212; Isope, qui t&#233; pi loin l&#224;-bas, riv&#233; toute souite&#160;; li meinnein n&#232;gue la, divant captainne la.</p>
<p lang="gcr">&#8212; Captainne, dit Isope, ou wai oune houomme ca fait so travail&#160;; li pas di ou engnin&#160;; ou ca couri, l&#224;-sous li, pou baille li coup l&#8217;pied. Est-ce li &#231;a chin&#160;?</p>
<p lang="gcr">&#8212; Heinbin&#160;! m&#233; li, mo meinnein baille ou&#160;; si ou &#231;a houomme, touche li nous wai.</p>
<p lang="gcr">&#8212; L&#242; captainne la gad&#233; Isope, li vini blanc, kou to chimise&#160;; li descendne, tout doucement, la so chaloupe, fait y&#233; meinnein li a b&#242;.</p>
<p lang="gcr">&#8212; A pas pitit la conm&#233;die, n&#232;gue jounein y&#233; la fait, jou la, qu&#233; &#231;a zaffai la.</p>
<p lang="gcr">Apr&#233; zaffai matelot la, y&#233; pati, po roumont&#233; en ville. Y&#233; pas t&#233; gain pitit pied mangue, divant ladouanne la, meinme, quand, oune coup, y&#233; tend&#233;&#160;: m&#233; beif.</p>
<p lang="gcr">L&#242; y&#233; vir&#233; gad&#233;, y&#233; wai beif la ca vini draite, l&#224;-sous Atipa. Li rinq gain temps mett&#233; so c&#242;, d&#232;i&#232; pied mangue la, pou penga beif la. Pendant &#231;a temps la, Mayomb&#233; bour&#233;, la ladouanne.</p>
<p lang="gcr">&#8212; Comp&#232;, dit Atipa, l&#242; beif la pass&#233;, to wai coument mo manqu&#233; belle&#160;? sans pitit pied mangue la, mo zaffai t&#233; clai.</p>
<p lang="gcr">&#8212; Et mo pas t&#233; k&#233; &#231;a pronmi&#232; non&#160;? Vu&#233; madanme Guiori, t&#233; ca fica, &#242;b&#242; lh&#244;pital la, a pas beif qui kio&#233; li con&#231;a, la larie&#160;?</p>
<p lang="gcr">&#8212; A beif potigu&#233; &#231;a la&#160;; y&#233; pas michant beaucoup. Si c&#233;t&#233; beif Lorinoque, li t&#233; pou ca pass&#233; con&#231;a&#160;; li t&#233; k&#233; r&#233;t&#233;, &#242;b&#242; pied mangue la, anttendne mo.</p>
<p lang="gcr">&#8212; Quand vap&#232; Lorinoco la, t&#233; ca vini Cayenne, a l&#242; la y&#233; t&#233; ca chant&#233;, &#231;a chant&#233; la&#160;:</p>
<p lang="gcr">Peinne, tourment, chagrin beaucoup,</p>
<p lang="gcr">Lorinoco qui g&#226;t&#233; zaffai la.</p>
<p lang="gcr">L&#242; y&#233; roumont&#233;, b&#242; di savanne, li t&#233; pitit vrivri soucou, caba.</p>
<p lang="gcr">La grand larie, y&#233; wai oune mouch&#233;, qui t&#233; assis ca caus&#233;, divant lap&#242;te oune mamzelle.</p>
<p lang="gcr">&#8212; L&#242; z&#242;te wa p&#233;di z&#242;te milate la, dit mouch&#233; la, qu&#233; vant&#233;, z&#242;te wa p&#233;di beaucoup meinme. Y&#233; pas pouv&#233; fait engnin, Cayenne, sans li. A pou &#231;a, faut li entr&#233;, la toute la chamme, la toute conseil y&#233; la.</p>
<p lang="gcr">&#8212; Dissel ca vant&#233; so c&#242;, dit Mayomb&#233;, qu&#233; ari.</p>
<p lang="gcr">&#8212; Li bin f&#233;, r&#233;ponne Atipa&#160;; si li pas vant&#233; so c&#242;, qui moune, qui wa pal&#233; di li&#160;?</p>
<p lang="gcr">Li t&#233; soucou&#160;; m&#233;, y&#233; rouconnaite mouch&#233; la, toute meinme&#160;; l&#242; ou connaite moune la jou, est-ce ou beinsoin flambeau, &#224; soai, pou cl&#233;r&#233; li&#160;?</p>
<p lang="gcr">B&#242; di tanmarin, y&#233; wai banne pitit moune ca jou&#233;&#160;; y&#233; r&#233;t&#233; gad&#233; moceau.</p>
<p lang="gcr">Pitit moune y&#233; la jou&#233;&#160;: pigeon, vol&#160;; ma&#239;pouri, vol&#160;; tococo, mache.</p>
<p lang="gcr">Y&#233; jou&#233;, la foutrou&#160;; divinein d&#233; frit&#160;:</p>
<p lang="gcr">Li gain oune frit, bongu&#233; mett&#233; l&#224;-sous la t&#232;, l&#242; mi, li mi&#160;; quand li verte, li vert.</p>
<p lang="gcr">Y&#233; jou&#233; aussi&#160;:</p>
<p lang="gcr">Kou nous baill&#233; coton,</p>
<p lang="gcr">Kou nous baill&#233; maclibo.</p>
<p lang="gcr">Houow&#160;! b&#232;&#160;!</p>
<p lang="gcr">Y&#233; jou&#233; &#231;a la, enc&#242;&#160;:</p>
<p lang="gcr">Dind&#233;, dind&#233;, dind&#233;,</p>
<p lang="gcr">Labakioul pou reint&#233;,</p>
<p lang="gcr">Dind&#233;.</p>
<p lang="gcr"></p>
<p lang="gcr">M&#233;, &#231;a pitit moune y&#233; la, t&#233; pi content, a &#231;a jou&#233; la&#160;:</p>
<p lang="gcr">J&#8217;ai des pommes &#224; vendre,</p>
<p lang="gcr">Riche, riche, blanche,</p>
<p lang="gcr">La couleur n&#8217;est pas ici,</p>
<p lang="gcr">Termin&#233; mamzelle Anna.</p>
<p lang="gcr">Pendant y&#233; ca gad&#233;, pitit moune y&#233; la.</p>
<p lang="gcr">&#8212; To wai, ici la, dit Atipa, li t&#233; gain d&#233; grand pied tanmarin. A t&#233; beaut&#233; di Cayenne, kou palmisse, la grand savanne y&#233; la. L&#242; sol&#233; chaud, gnanpoint c&#244;t&#233; qui t&#233; pii chouite, pass&#233; enbas y&#233;.</p>
<p lang="gcr">&#8212; Blangue coup&#233; y&#233;, sous pr&#233;tesse y&#233; t&#233; ca emp&#234;ch&#233;, moune grand larie, wai larhaut f&#242;.</p>
<p lang="gcr">&#8212; Pisse a con&#231;a, gnanpoint r&#233;son, pou pas cass&#233;, aussi, case qui ca emp&#234;ch&#233;, moune &#242;te larie y&#233; la, wai larhaut f&#242;.</p>
<p lang="gcr">&#8212; A con&#231;a y&#233; coup&#233;, enc&#242;, belle pied zanmanne lintendance y&#233; la.</p>
<p lang="gcr">&#8212; Qu&#233; conseil cl&#242;b&#242;t&#242; y&#233; la, titalh&#242;, to k&#233; tend&#233;, palmisse y&#233; la, ca geinnein, aussi, faut coup&#233; y&#233;. Si &#231;a riv&#233;, mo wa rougrett&#233; palmisse d&#233; roro la&#160;; mo pas crai, li gain d&#233; con&#231;a, l&#224;-sous lat&#232;.</p>
<p lang="gcr">&#8212; Pied bois y&#233; la t&#233; vi&#233;, pass&#233; toute moune Cayenne&#160;; y&#233; t&#233; draite, kou nous fanmi con&#231;a. Mo pas content wai coup&#233; pied bois con&#231;a.</p>
<p lang="gcr">&#8212; La grand savanne, y&#233; tir&#233; tanmarin&#160;; pitit moune t&#233; ca malade tr&#242;pe, qu&#233; y&#233;&#160;; c&#233;t&#233; vrai. Y&#233; mett&#233; palmisse, qui pi joli, li bon. M&#233;, m&#233;ki&#233; pitit moune t&#233; ca fait, qu&#233; grainne zanmanne, pas mauv&#233;&#160;; y&#233; pou ca baille dysentrie.</p>
<p lang="gcr">&#8212; Y&#233; gain maladie coup&#233; tr&#242;pe, la peye la.</p>
<p lang="gcr">&#8212; A pas con&#231;a, l&#242; p&#242;p&#242;te vini, y&#233; coup&#233;, la Montangne d&#8217;agent, toute caf&#233; Boudau y&#233; la&#160;?</p>
<p lang="gcr">&#8212; A pas con&#231;a, la zilet royal, y&#233; coup&#233; toute bois. Apr&#233;, l&#242; sol&#233; dit, m&#233; mo, y&#233; pas roucoumenc&#233; plant&#233; &#242;te&#160;?</p>
<p lang="gcr">L&#242; y&#233; fini gad&#233; jou&#233; y&#233; la, t&#233;e&#160;! y&#233; all&#233; la larie Rich&#233;li&#233;&#160;; la, y&#233; wai Laparole ca jour&#233; qu&#233; oune femme. Ou pou ca doumand&#233;, oti wangue l&#224;-sous platine.</p>
<p lang="gcr">L&#242; y&#233; fini cout&#233; discou Laparole la, y&#233; descendne larie coll&#232;ge, b&#242; di case Tibile. Y&#233; wai oune &#242;te banne pitit moune &#231;a jou&#233;&#160;; y&#233; r&#233;t&#233; gad&#233; enc&#242;. Pitit moune y&#233; la t&#233; ca chant&#233;&#160;:</p>
<p lang="gcr">Marie rose ho&#160;! waye li dou, (bis)</p>
<p lang="gcr">Marie rose coup&#233; zacassia,</p>
<p lang="gcr">Kia Kia,</p>
<p lang="gcr">Li dou, li dou.</p>
<p lang="gcr"></p>
<p lang="gcr">&#8212; Mo pari&#233;, dit Mayomb&#233;, a pou zaffai pitit n&#232;gresse Tibile la, y&#233; ca chant&#233; &#231;a chant&#233; la, divant so lap&#242;te.</p>
<p lang="gcr">&#8212; Orho, fr&#232;&#160;! r&#233;ponne Atipa&#160;; mo sav&#233; &#231;a oune vi&#233; chant&#233;&#160;; m&#233;, pitit n&#232;gue, ath&#242; la, si content charad&#233; moune, pit&#234;te a pou &#231;a vrai.</p>
<p lang="gcr">&#210;b&#242; pitit moune y&#233; la, oune n&#232;gue qu&#233; oune milate t&#233; ca caus&#233; f&#242;, kou moune qui c&#242;l&#232;&#160;; y&#233; proch&#233; cout&#233;.</p>
<p lang="gcr">&#8212; Pou qui moune, li ca prend mo donc, dit milate la&#160;? blangue divaite pot&#233; c&#242;don, la procession, en meinme temps qu&#233; nous&#160;; y&#233; pas plisse qui nous&#160;; y&#233; pou ca pi ridikioule qui nous.</p>
<p lang="gcr">&#8212; A con&#231;a, r&#233;ponne n&#232;gue la, y&#233; pas t&#233; wl&#233; pitit fi y&#233; la, all&#233; la procession, qu&#233; ceintou rouge. &#199;a ceintou la r&#233;piblique, y&#233; pas wl&#233; li. Bint&#244;t, nous pou k&#233; gain droai, habill&#233; nous pitite, kou nous wl&#233;.</p>
<p lang="gcr">&#8212; To wai, dit Atipa, a zaffai qui riv&#233; pou la procession di &#242;te jou la&#160;; mo t&#233; tend&#233; moune pal&#233; di &#231;a caba. N&#232;gue la r&#233;son&#160;; so pitite pas la mass&#242;, li gain droai di habill&#233; li, kou li wl&#233;.</p>
<p lang="gcr">&#8212; A pas qu&#233; to aussi, rouprendne Mayomb&#233;&#160;; d&#8217;ab&#242; a monp&#232; caba, y&#233; divaite gain t&#242;&#160;; pou costime pitit fi, la procession, &#231;a l&#242;de mass&#242;, pou souive&#160;; a y&#233; pou dirig&#233; &#231;a. Et pis, to sav&#233;, pou &#231;a zaffai y&#233; la, nous pou ca jain d&#8217;acc&#242;.</p>
<p lang="gcr">&#8212; Bin pi, si mo t&#233; gain oune ga&#231;on, mo t&#233; wa voy&#233; li, en Frannce, fait monp&#232;.</p>
<p lang="gcr">&#8212; Qui &#231;a to dit, rh&#233;l&#233; Atipa&#160;? monp&#232; n&#232;gue meinne&#160;! to wai, fica tranquille. Oti &#231;a to jain wai qui rouvini monp&#232;&#160;? y&#233; toute ca mouri, la &#242;te peye. &#199;a m&#233;ki&#233; la, pas faite pou n&#232;gue, tend&#233;.</p>
<p lang="gcr">&#8212; Gad&#233; mass&#242; n&#232;gresse, qui t&#233; vini ici la, y&#233; pas fait oune mois, Cayenne. F&#242;ce pitit moune charad&#233; y&#233;, y&#233; oblig&#233; rouvoy&#233; y&#233; all&#233;.</p>
<p lang="gcr">&#8212; To crai y&#233; ca prend n&#232;gue, mett&#233; landans &#231;a moune y&#233; la, pou pas fait engnin&#160;? y&#233; ca fait to travail, et a con&#231;a meinme. D&#8217;ab&#242; to &#231;a n&#232;gue caba, faut pas to crai y&#233; wa prend to, fait grand quichose landans. Jou oune monp&#232; n&#232;gue, wa vini pr&#233;fet ici la, penc&#242; proche.</p>
<p lang="gcr">&#8212; Li gain &#231;a qui t&#233; all&#233; fait mass&#242; caba&#160;; y&#233; t&#233; crai congr&#233;gachon t&#233; k&#233; nouri y&#233; con&#231;a, sans fait engnin. Y&#233; voy&#233; y&#233;, mang&#233; y&#233; lamorie, Cayenne, tout tranquillement. Gad&#233; si y&#233; coll&#232;gue y&#233; la, ca okioup&#233; di y&#233;&#160;?</p>
<p lang="gcr">La larie nationnale, y&#233; contr&#233; que n&#233;gociant bouteille, qui t&#233; ca fait oune ca&#239;man, qu&#233; d&#233; grand pitit n&#232;gue. Pitit n&#232;gue y&#233; la t&#233; ca pal&#233;, di oune quichose qui sembl&#233; zhareng. Li tend&#233;&#160;; li dit a li y&#233; wl&#233; charad&#233;. Pitit n&#232;gue y&#233; la voy&#233; li pronmeinnein.</p>
<p lang="gcr">Apr&#233; zaffai di n&#233;gociant bouteille la, y&#233; all&#233; la massigond&#232;. Y&#233; wai Radanm&#233; ca consoult&#233; oune coterie Mayomb&#233; y&#233; la, l&#224;-sous so position.</p>
<p lang="gcr">&#8212; Bongu&#233; wa id&#233; to, r&#233;ponne bonhomme la&#160;; mo k&#233; pri&#232; pou to. Mo boai pass&#233; to, mo fi.</p>
<p lang="gcr">&#8212; C&#8217;est vrai, dit oune di so vo&#233;sin, qui t&#233; ca pass&#233;. C&#8217;est clair comme l&#8217;eau de roche.</p>
<p lang="gcr">Radanm&#233; t&#233; ca cout&#233;, abo, qu&#233; lai di oune moune ca prend b&#233;n&#233;dition.</p>
<p lang="gcr">Apr&#233; &#231;a, y&#233; rouvini, encoin B&#232;ville.</p>
<p lang="gcr">Trajan t&#233; ca jou&#233; z&#242;gue, landans oune fioto, la B&#232;ville la&#160;; z&#242;gue Trajan y&#233; la, &#231;a pronmi&#232;.</p>
<p lang="gcr">Y&#233; r&#233;t&#233; cout&#233; moceau&#160;; li t&#233; ta caba, Mayomb&#233; dit li bonsoai, et pis y&#233; s&#233;par&#233;.</p>
</div>
<hr>
<div class="chapter" id="chapter_12">
<b>XI</b><p lang="gcr">XI</p>
<p lang="gcr">Vendr&#233;di, Atipa rou&#231;ouwai visite, di Jean-Gailla&#160;; li t&#233; in h&#242;.</p>
<p lang="gcr">&#8212; Mo anpprendne to Cayenne, dit Jean-Gailla, mo vini wai to. To &#231;a oune n&#232;gue qui connaite toute zaffai di peye la, cont&#233; mo y&#233; moceau donc&#160;? Mo content caus&#233; qu&#233; to.</p>
<p lang="gcr">&#8212; Volonki&#233;, comp&#232;&#160;! r&#233;ponne Antipa. En nous pronmeinnein, l&#224;-sous crique, b&#242; di pont chainne&#160;; pendant nous ca pronmeinnein la, nous wa caus&#233;.</p>
<p lang="gcr">Y&#233; soti&#160;; y&#233; prend chimin l&#224;-sous crique.</p>
<p lang="gcr">Jean-Gailla &#231;a oune n&#232;gue Karoabo&#160;; a peye Wacapou, &#231;a arada. So nom di vrai, &#231;a Jean. Li si lesse, dipis li pitit, so pitit compangnin t&#233; c&#8217;appel&#233; li&#160;: Jean-Gailla. Li gad&#233; nom di jou&#233; la.</p>
<p lang="gcr">&#8212; To wai, dit Atipa, zaffai peye la, li  beaucoup meinme. Pou racont&#233; to toute, jouq dimain, ath&#242; con&#231;a, mo penc&#242; fini.</p>
<p lang="gcr">&#8212; Moceau lamorie mill&#242;, pass&#233; cassave sec, r&#233;ponne Jean-Gailla&#160;; racont&#233; mo moceau toujou.</p>
<p lang="gcr">&#8212; Li gain oune tas blangue, coumenc&#233; Atipa, qui pas connaite ni nous, ni Cayenne&#160;; y&#233; wl&#233; pal&#233; di nous, y&#233; wl&#233; sav&#233;, zaffai di peye la, pass&#233; &#231;a y&#233; lombri ent&#233;r&#233; landans. Aussi, pi beaucoup, a ment&#242;, a zaffai qui pas vrai, oune so, y&#233; ca &#233;crit.</p>
<p lang="gcr">&#8212; Gouv&#232;n&#242; t&#233; voy&#233; oune, annein pass&#233;, la t&#233;rotoai contest&#233;&#160;; &#231;a la, faut tir&#233; li, li pal&#233; bin di nous peye, en France. L&#242; li dit, li t&#233; malade, a Kourou, c&#244;t&#233; blangue mouri si beaucoup, &#242;tefoai.</p>
<p lang="gcr">&#8212; &#199;a qui all&#233;, la danbois, qu&#233; Apatou la, a pas soumaqu&#233; li d&#233;pens&#233; pou bon ki&#242;&#160;? &#199;a li dit, mouch&#233; Loupri&#232; pal&#233; di &#231;a caba. Auill&#233; li roumont&#233; qu&#233; moune, fait tablissement, li all&#233; fait y&#233; kio&#233; li, la &#242;te peye. Est-ce oune moune pouv&#233; connaite toute la t&#232;&#160;? Est-ce a voyage qui s&#233;ri&#233; &#231;a&#160;?</p>
<p lang="gcr">&#8212; Tout &#231;a zaffai li &#233;crit di plac&#232;, a mouch&#233; Laboudette qui rarcont&#233; li toute, la Maronni. Y&#233; baille li lacroaii, y&#233; baille li soumaqu&#233;. Pauve Apatou pa, &#231;a n&#232;gue, a ouni fisi, oune so, y&#233; baille li. To crai Apatout t&#233; pouv&#233; content di &#231;a&#160;?</p>
<p lang="gcr">&#8212; Oune rang, c&#8217;appel&#233; cassave, racine. Pou &#242;te, a blangue, oune so, qui gain case qu&#233; fanmi. Pou nous pa, nous ca r&#233;t&#233; la danbois, la grand savanne, en bas palmisse.</p>
<p lang="gcr">&#8212; Mo connaite oune, qui fait toute oune lhistoai di peye la. Li pas t&#233; jain soti, di so bireau, Cayenne&#160;; &#231;a la t&#233; wl&#233; lacroai aussi. Li gain si tant, qui wl&#233; rouban rouge la, sans fait engnin. Y&#233; baille li lacroai, toute meinme&#160;; a blangue caba.</p>
<p lang="gcr">&#8212; Li t&#233; ca flatt&#233; ladmistration, oune so. Li dit&#160;: Blangue ca fait milate qu&#233; n&#232;gue lhonn&#242;, quand li ca prend y&#233; la bireau, l&#242; li ca baille y&#233; place.</p>
<p lang="gcr">&#8212; Est-ce a oune lhonn&#242; &#231;a&#160;? A nous droai di gain place, draite kou blangue&#160;; a lesprit di t&#234;te qui ca coumand&#233;. Ou wl&#233; rouban&#160;? &#231;ass&#233; li, di oune bon fa&#231;on&#160;; ou pas divaiite mont&#233;, l&#224;-sous dos &#242;te, pou gain li. Y&#233; r&#233;ponne li con&#231;a&#160;:</p>
<p lang="gcr">&#8212; Mouch&#233;, n&#232;gue qu&#233; milate pas prend, &#231;a ou dit la, pou oune insoulte non&#160;; y&#233; sav&#233; li gain beaucoup, bin qui y&#233; pas gens di coul&#242;, l&#8217;admistration pas jain honnor&#233; y&#233;. </p>
<p lang="gcr">&#8212; Li t&#233; p&#232; so femme, kou guiabe p&#232; dileau beinni. Oune jou, oune di so employ&#233;, fait &#231;a pitit chant&#233; la, pou li&#160;:</p>
<p lang="gcr">MOUCH&#201; B&#201;CRON</p>
<p lang="gcr">La-sous lai, Pitit houomme habill&#233; en gris.</p>
<p lang="gcr">Li t&#233; gain, &#224; Cayenne,</p>
<p lang="gcr">Oune vi&#233; pitit mouch&#233;,</p>
<p lang="gcr">Tout rid&#233;,</p>
<p lang="gcr">So femme, &#231;a so captainne,</p>
<p lang="gcr">Li pas pouv&#233; trounein, ni vir&#233;,</p>
<p lang="gcr">Mach&#233;, ni pal&#233;,</p>
<p lang="gcr">Touss&#233;, ni crach&#233;,</p>
<p lang="gcr">Si madanme pas sav&#233;.</p>
<p lang="gcr">Mouch&#233; B&#233;cron, (bis)</p>
<p lang="gcr">Doumand&#233; p&#232;michon.</p>
<p lang="gcr">&#8212; Oune &#242;te fait oune live, l&#224;-sous zaffai Chinbo y&#233; la&#160;; a oune calou li brass&#233;. Li c&#8217;appel&#233; chiri-chiri, ch&#233;ri-ch&#233;ri. A zimage li oblig&#233; mett&#233;, landans live la, pou moune t&#233; pouv&#233; lit li. L&#242; Criquet wai so potr&#233; landans, li meinme p&#232;.</p>
<p lang="gcr">&#8212; &#199;a mouch&#233; la t&#233; ca &#231;ass&#233; toute pal&#242; li pouv&#233; contr&#233;, pou foutant di n&#232;gue&#160;; li appel&#233; y&#233;, toute fa&#231;on&#160;: face mamite, t&#234;te cr&#233;pie, tosse d&#8217;&#233;benne.</p>
<p lang="gcr">&#8212; L&#242; li ca fait matelot blangue qu&#233; matelot n&#232;gue briga, la so b&#242;, a matelot blangue y&#233; la, qui toujou pi f&#242;.</p>
<p lang="gcr">&#8212; C&#244;t&#233; li wai n&#232;gue, li t&#233; ca charad&#233; y&#233;. Oune jou, li t&#233; gain madanme milatresse, la gouvelment&#160;; li dit so zanmi y&#233; la&#160;: temps la somme&#160;; z&#242;te pou ca wai, coument la salle la somme&#160;? est-ce a moune qui gain lesprit ca pal&#233; con&#231;a&#160;?</p>
<p lang="gcr">&#8212; L&#224;-sous lat&#232;, gain beaucoup moune con&#231;a&#160;; y&#233; wl&#233; pal&#233; rinq di zaffai y&#233; pas sav&#233;. Ou wl&#233; fait lhistoai di oune peye, qui ou pas connaite&#160;; l&#242; ou wai ou pas pouv&#233; dit engnin di peye la, hipp&#160;! ou ca mont&#233; l&#224;-sous n&#232;gue. A pas less&#233; gui&#242;le tambou, pou batte la so gogo &#231;a&#160;? Et pou dit qui &#231;a bongu&#233;&#160;? pou dit n&#232;gue y&#233; lapeau noai. Est-ce li gain moune qui ca ignor&#233; &#231;a&#160;?</p>
<p lang="gcr">&#8212; A kou, en France, qui &#231;a qui &#231;a y&#233; ca fait, si y&#233;  pas mett&#233; oune n&#232;gue landans, zaffai la pas chouite&#160;; faut toujou oune n&#232;gue s&#233;vi bouffon landans. A zaffai qui s&#233;ri&#233; &#231;a&#160;?</p>
<p lang="gcr">&#8212; Si nous t&#233; ca charad&#233; massogan y&#233; la con&#231;a, y&#233; t&#233; wa content&#160;? y&#233; t&#233; wa dit, nous pas bon. Y&#233; crai, nous pas sav&#233; foutant di moune, aussi&#160;? chia&#160;! Si nous t&#233; wl&#233; charad&#233; y&#233;, y&#233; t&#233; pou ca gain bouche pou pal&#233;.</p>
<p lang="gcr">&#8212; Toute m&#233;ki&#233; blangue fait, n&#232;gue faiit li, aussi. N&#232;gue &#233;crit, fait la conm&#233;die, jouq y&#233; l&#233;v&#233; statoue pou y&#233;, en France. Sodat qui &#231;a sodat, blangue ca gad&#233;, kou pronmi&#232; m&#233;ki&#233;, n&#232;gue fait li&#160;; n&#232;gue vini g&#233;n&#233;ral, la peye blangue, la peye n&#232;gue, tout patout&#160;; heinbin&#160;! qui &#231;a moune y&#233; la wl&#233; enc&#242;&#160;?</p>
<p lang="gcr">&#8212; Li gain oune &#242;te, qui vini ici la&#160;; li r&#233;t&#233; quinze jou. &#199;a oune plac&#232;, oune so, li wai, la Maronni. si to tend&#233; li ca pal&#233;, en France, coument coul&#232;ve ca val&#233; pitit n&#232;gue, tout envie&#160;; si to fait y&#233; lit to, live li &#233;crit, comp&#232;&#160;! to wa p&#232; soti, meinme la larie Cayenne.</p>
<p lang="gcr">&#8212; Mo sav&#233; y&#233; kio&#233; oune tigue, &#242;b&#242; lage&#244;le&#160;; m&#233;, tigue la pas t&#233; jain d&#233;vor&#233; pessone. Qui moune tigue jain mang&#233; landans peye la&#160;? S&#232;pent qui &#231;a s&#232;pent, ou ca r&#233;t&#233; d&#233;, tois an, sans tend&#233; pal&#233;, di oune moune s&#232;pent piqu&#233;.</p>
<p lang="gcr">&#8212; Li gain m&#233;decin qui fait jouq rapp&#242;t, baille minisse, pou dit nous peye a pripri, oune so&#160;; pou y&#233;, &#231;a la maricage nous ca fica, &#231;a la pripri nous ca vive, kou crapaud con&#231;a. To pou ca wl&#233; vrai&#160;; heinbin&#160;! &#231;a qui fait rapp&#242;t la, y&#233; pas jain vini Cayenne.</p>
<p lang="gcr">&#8212; A dipis zaffai r&#233;divisse la l&#233;v&#233;, ou ca tend&#233; tripotage, enc&#242;, l&#224;-sous peye la. Pal&#242; beaucoup, machoai gonfl&#233;&#160;; live la m&#234;l&#233;.</p>
<p lang="gcr">&#8212; To sav&#233;, comp&#232;, l&#242; gros bois tomb&#233;, chakin ca coup&#233; y&#233; branche. Mo pouv&#233; assour&#233; to, faut oune n&#232;gue qui f&#242;, pou chavir&#233; tout &#231;a pal&#242; y&#233; la, pou peye la pouv&#233; l&#233;v&#233;. Nous wa song&#233; so nom, jouq nous mouri, kou &#231;a di Laussat, Lallouette, Paul Dounez.</p>
<p lang="gcr">&#8212; M&#233;, &#231;a qui t&#233; ca vend&#233; n&#232;gue ici la, &#242;tefoai&#160;; &#231;a qui t&#233; ca voy&#233; kinb&#233; pauve malhor&#233; y&#233; la, jouq la danbois, c&#244;t&#233; y&#233; t&#233; c&#8217;all&#233; &#231;ass&#233; y&#233; roupos&#160;; &#231;a qui chag&#233; di fait peye la vanc&#233;, y&#233; ca less&#233; li kioul&#233; d&#232;i&#232;&#160;; &#231;a y&#233; la, nous pas wl&#233; tend&#233; y&#233; nom.</p>
<p lang="gcr">&#8212; &#199;a moune y&#233; la divaite all&#233;, meinme, less&#233; nous. Camza tric&#242;l&#242; y&#233; la pati, pou &#242;te peye, caba, &#242;te y&#233; la gain pou souiive y&#233;.</p>
<p lang="gcr">&#8212; To tend&#233; pal&#233; dit Napol&#233;ron qui t&#233; g&#233;n&#233;ral, &#242;tefoai, en France la&#160;?</p>
<p lang="gcr">&#8212; Oui, r&#233;ponne Jean-Gailla&#160;; nous t&#233; ca fait so f&#234;te, quinze ao&#251;t, anvant proussien kinb&#233; li, la lagui&#232; S&#233;dan la. Mo wai so potr&#233;, en g&#233;n&#233;ral.</p>
<p lang="gcr">&#8212; A pas &#231;a la, rouprendne Atipa&#160;; &#231;a la, a pitit Napol&#233;ron la&#160;; li pas t&#233; jain g&#233;n&#233;ral. Li t&#233; ca pot&#233; habit g&#233;n&#233;ral, con&#231;a, pou flatt&#233; sodat. &#199;a mo ca pal&#233; to la, a t&#233; grand la. Li t&#233;  mari&#233; qu&#233; oune moune Martinique. Li cass&#233; pronmi&#232; lib&#232;t&#233;, &#242;tefoai la, pou n&#232;gue t&#233; r&#233;t&#233; travaille, batis canne so beau-p&#232;.</p>
<p lang="gcr">&#8212; Aussi, jou y&#233; mett&#233; statoue, pou so femme, la Martinique, oune n&#232;gue frott&#233; caca l&#224;-sous. A &#231;a, oune so, li t&#233; pouv&#233; faiti. Y&#233; condamnein n&#232;gue la, tois mois.</p>
<p lang="gcr">&#8212; Heinbin&#160;! nous meinme, si y&#233; gain malh&#242; fait quichose ici la, pou moune qui fait peye la di mal, quand meinme &#231;a la boue, nous wa frott&#233; l&#224;-sous.</p>
<p lang="gcr">&#8212; A qui &#231;a, doumand&#233; Jean-Gailla, a r&#233;divisse to t&#233; ca pal&#233;, titalh&#242; la&#160;?</p>
<p lang="gcr">&#8212; Orho, comp&#232;&#160;! r&#233;ponne Atipa, mo meinme pas connait y&#233;. Z&#242;r&#232; encoin t&#234;te. Mo tend&#233; y&#233; dit, a oune fa&#231;on tigue t&#232;, qui mauv&#233;, pass&#233; p&#242;p&#242;te&#160;; m&#233;, y&#233; pas condamnein non&#160;; y&#233; libe.</p>
<p lang="gcr">&#8212; Qui &#231;a to ca dit, rh&#233;l&#233; Jean-Gailla&#160;? y&#233; pi mauv&#233;, pass&#233; p&#242;p&#242;te, et pis y&#233; libe.</p>
<p lang="gcr">&#8212; A con&#231;a zaffai blangue c&#8217;all&#233;, rouprendne Atipa&#160;; to pou ca wai grand v&#242;l&#242; y&#233; la, y&#233; toute libe, d&#232;hr&#242;, kou r&#233;divisse con&#231;a. La lage&#244;le, a pitit v&#242;l&#242; y&#233; la, oune so, qui fronmein.</p>
<p lang="gcr">&#8212; Magr&#233; &#231;a, mo pou ca crai y&#233; wa mett&#233; r&#233;divisse pronmeinnein, la larie, Cayenne, con&#231;a. A qui tafia, blangue y&#233; la wa boai, pou fait &#231;a zaffai la&#160;?</p>
<p lang="gcr">L&#224;-sous crique, y&#233; contr&#233; qu&#233; d&#233; n&#232;gresse zapp&#226;t, qui t&#233; soti p&#234;ch&#233; qu&#233; y&#233; planche. Y&#233; croucrou t&#233; plein qu&#233; chanque qu&#233; zapp&#226;t.</p>
<p lang="gcr">&#8212; To &#231;a n&#232;gue en bas, rouprendne Atipa, to pas connaite quaki&#233; au vent, ni &#231;a qui proche Cayenne y&#233; la, a di y&#233; mo k&#233; caus&#233; qu&#233; to.</p>
<p lang="gcr">&#8212; Si to wl&#233;, mo k&#233; coumenc&#233; pal&#233; to di Oyapoc&#160;; a oune quaki&#233; mo content, et pis, mo all&#233; souvent b&#242; la. &#199;a la, qui gain bon moune. Lomba, Brissel, mouch&#233; Geinne. Brissel, &#231;a pronmi&#232; n&#232;gue Oyapoc.</p>
<p lang="gcr">&#8212; Lomba, quand toute moune ca bandonnein bitachon, pou vini Cayenne, a l&#242; la, li ca prend chimin Oyapoc&#160;; pal&#233; mo di &#231;a.</p>
<p lang="gcr">&#8212; Blangue y&#233; la, z&#242;te song&#233; bongu&#233; donc, pou tir&#233;, paroaisse Oyapoc, di vi&#233; p&#233;nitenci&#233; la&#160;?</p>
<p lang="gcr">&#8212; Li t&#233; gain oune monp&#232;, oune temps, la la, a gal&#233;rie l&#233;glise la, qui t&#233; &#231;a so pac cabrite. Oune jou, mouch&#233; Hinnique roumin li oune roumin, pou &#231;a&#160;; so oueil t&#233; chaud. M&#233;, a t&#233; oune bon monp&#232;&#160;; li mouri.</p>
<p lang="gcr">&#8212; Mo all&#233; Oyapoc, oune foai, qu&#233; ras l&#8217;mar&#233;e, mo manqu&#233; ney&#233; la Coumarouman. L&#242; la, cacasse L&#233;ridan qu&#233; g&#242;lette Tigno la, t&#233; la enc&#242;.</p>
<p lang="gcr">&#8212; Si to wai batis n&#232;gue Ouannari y&#233; la, coument y&#233; grand, coument y&#233; belle&#160;? &#199;a pronmi&#232; batis mangnoc di nous peye. Wangue to content la, a so peye. A la pou to wai n&#232;gue ca grag&#233; mangnoc, n&#232;gresse ca pil&#233; farine.</p>
<p lang="gcr">&#8212; Si to pas vaillant, n&#232;gresse Ouannari wa fait to rhont&#233;. Oune jou, oune dit mo&#160;:</p>
<p lang="gcr">&#8212; Mouch&#233; Atipa, si mo plant&#233; ou, ou wa soti&#160;?</p>
<p lang="gcr">&#8212; Mo r&#233;ponne, qu&#233; vant&#233;, coument madanme, mo wa soti, anvant batoto, la batis n&#242;ve.</p>
<p lang="gcr">&#8212; Pot&#233; mo pangnin mangnoc la, la case, pou mo.</p>
<p lang="gcr">&#8212; Comp&#232;&#160;! mo prend pangnin la&#160;; si mo t&#233; pas solide con&#231;a, mo t&#233; gonfl&#233;. A pas pitit chage mangnoc, n&#232;gresse y&#233; la ca pot&#233;. Si to wai coument y&#233; motoutou qu&#233; y&#233; mannar&#233; joli&#160;!</p>
<p lang="gcr">&#8212; Tout l&#233; zan, moune Oyapoc c&#8217;all&#233; la Ouassa, comm&#232;c&#233; qu&#233; potigu&#233;. Mo all&#233;, qu&#233; y&#233;, oune foai. C&#244;t&#233; qui gain piraye, comp&#232;&#160;! posson qui groumand&#160;; et ca&#239;man, ath&#242;&#160;? Jou la, a qu&#233; pagaye, nous t&#233; ca fait chimin,  landans ca&#239;man y&#233; la, pou nous pass&#233;. Si to tomb&#233; la dileau, pas la peinne.</p>
<p lang="gcr">&#8212; Quand faim ca pass&#233; con&#231;a, n&#232;gue y&#233; la c&#8217;all&#233; p&#234;ch&#233; piraye&#160;; a li pronmi&#232;, y&#233; ca kinb&#233;&#160;; l&#242; la, y&#233; ca dit&#160;: nous c&#8217;all&#233; la lamorie. La beautemps, &#231;a la cannon, la mitan pripri, to ca dronmi, pou maque pas mang&#233; to.</p>
<p lang="gcr">&#8212; La t&#233;ritoai contest&#233; la, a d&#233; zaffai qui ca pass&#233;&#160;! chin pas la, tigue prend peye. Gnanpoint blangue, gnanpoint gendanme&#160;; chakin ca fait y&#233; pa.</p>
<p lang="gcr">&#8212; A pou &#231;a to wai, p&#242;p&#242;te, qui wl&#233; maron y&#233; maron, ca vini Cayenne dit, y&#233; wai l&#8217;&#242; la la. Quand y&#233; mouqu&#233; milate y&#233; la, prend y&#233; soumaqu&#233;, y&#233; riv&#233; l&#224;-bas la, to pou ca wai y&#233; oueil enc&#242;.</p>
<p lang="gcr">&#8212; Et potigu&#233; qui t&#233; ca fait Bosco, Cayenne la&#160;; a pas &#231;a zaffai la li fait&#160;? li doumand&#233; pou all&#233; &#231;ass&#233; l&#8217;&#242;, l&#224;-bas la&#160;; y&#233; wai li c&#8217;all&#233; lanmesse, y&#233; crai &#231;a bon moune, y&#233; baille li soumaqu&#233;. Oune foai li gain soumaqu&#233; la, fio fiate.</p>
<p lang="gcr">&#8212; Beif qui riiv&#233; pronmi&#232;, y&#233; boai pi bon dileau&#160;; &#242;te pou ca roucoumenc&#233; &#231;a zaffai la, ni mo pas crai, moune y&#233; la wa less&#233; y&#233; trap&#233; y&#233;, enc&#242; con&#231;a.</p>
<p lang="gcr">&#8212; Pouague, a &#242;te fa&#231;on moune&#160;; y&#233; pas bin, qu&#233; y&#233; compangnin, kou Oyapoc. Moune Croueye pas zanmi, qu&#233; moune grand rivi&#232;.</p>
<p lang="gcr">&#8212; La la toujou gain zaffai, pou vote. Oune jou, gendanme oblig&#233; soti, draite kou jou y&#233; t&#233; mett&#233; sodat, la larie Cayenne, pou lasinic mouch&#233; Ronnat qui t&#233; p&#233;di la. Est-ce y&#233; jain trouv&#233; v&#242;l&#242; la&#160;? Jouq ath&#242;, toute moune crai, a mouch&#233; la meinme qui t&#233; v&#242;l&#242; so lasinic.</p>
<p lang="gcr">&#8212; Dipis zaffai boug la Janma&#239;que la l&#233;v&#233;, pas la peinne. Croueye qu&#233; grand rivi&#232; cart&#233;, pi beaucoup enc&#242;.</p>
<p lang="gcr">&#8212; &#210;te fait y&#233; sotte, achet&#233; case, la lavase Guizamboug la&#160;; y&#233; less&#233; y&#233; g&#242;lette, pou entr&#233; landans dispite la. Choumingue rou&#233; pass&#233; z&#242;te&#160;!</p>
<p lang="gcr">&#8212; La beautemps, &#231;a en bas oune pitit pied zanmanne, la d&#233;grad la, moune vote y&#233; la ca dronmi, gnanpoint case, gnanpoint dileau, la la.</p>
<p lang="gcr">&#8212; Longtemps, li t&#233; gain grand bitachon, la &#231;a quaki&#233; la&#160;; ath&#242; la, ou pou ca wai oune enc&#242;. Potigu&#233;, cabresse inguin, a y&#233; bitachon, pi beaucoup, qui plein larivi&#232; la.</p>
<p lang="gcr">&#8212; Grand bitachon y&#233; la, t&#233; la t&#232; basse&#160;; y&#233; toute entr&#233; la lavase. Mo sav&#233; plantage ca vini toute temps, et pis vite landans&#160;; m&#233;, aussi faut n&#232;gue beaucoup, pou fouill&#233; pelle.</p>
<p lang="gcr">&#8212; Mouch&#233; Guizan, qui t&#233; ca fait &#231;a bitachon y&#233; la, pas t&#233; sav&#233; faut diminou&#233; bras landans toute travail&#160;; pi ou ca fait beaucoup travail, qu&#233; pitit moceau moune, li pas pi mill&#242;&#160;?</p>
<p lang="gcr">&#8212; Gnanpoint moune, ath&#242; la&#160;; &#231;a vrai&#160;; m&#233;, oune jou, li wa gain. Si bitachon y&#233; la t&#233; la t&#232; rhaute, nous t&#233; wa routrouv&#233; y&#233;&#160;; ni y&#233; case, ni y&#233; frit pas t&#233; ca entr&#233; la lavase&#160;; et pis, y&#233; t&#233; wa pi sain.</p>
<p lang="gcr">&#8212; Aussi, l&#242; mo ca tend&#233;, jounein jodi, moune qui pas connaite engnin di peye la, ca pal&#233; di routabli t&#232; basse Pouague, a ari, oune so, mo ca ari.</p>
<p lang="gcr">&#8212; Si to wl&#233; fait chagement crapa, all&#233; la Croueye&#160;; &#231;a so peye.</p>
<p lang="gcr">&#8212; Oune jou, mo wai oune noce, qu&#233; cannon ca fait la mousse. Cannon la mari&#233; la, t&#233; gain oune grand ponit macari. Landans li, y&#233; t&#233; ca chant&#233; &#231;a chant&#233;&#160;:</p>
<p lang="gcr">Pitit cann&#242;te nag&#233; pou mo wai to,</p>
<p lang="gcr">Nag&#233;, nag&#233; cann&#242;te nag&#233;.</p>
<p lang="gcr">Pitit cann&#242;te, to pas sav&#233; nag&#233;,</p>
<p lang="gcr">Nag&#233;, nag&#233;, cann&#242;te nag&#233;.</p>
<p lang="gcr">Joli cann&#242;te dans&#233;, pou y&#233; wai to.</p>
<p lang="gcr">Nag&#233;, nag&#233;, cann&#242;te nag&#233;.</p>
<p lang="gcr">Pitit cann&#242;te couri pou nous riv&#233;,</p>
<p lang="gcr">Nag&#233;, nag&#233; cann&#242;te nag&#233;.</p>
<p lang="gcr"></p>
<p lang="gcr">&#8212; Moune Pouague content p&#234;ch&#233;. Mo all&#233; la p&#234;che qu&#233; y&#233;, la B&#233;ague&#160;; nous flambeau milet, nous reint&#233; posson&#160;; a la mo wai pi belle bacawa chanque. B&#242; la, y&#233; c&#8217;all&#233; p&#234;ch&#233; qu&#233; grand catouri&#160;; oune jou, araie guiable, manqu&#233; chavir&#233; nous cannon.</p>
<p lang="gcr">&#8212; Oune foai, nous t&#233; ca pouss&#233; cannon l&#224;-sous la vase&#160;; tout di oune coup, oune canmarade rh&#233;l&#233;&#160;: Aye&#160;! Nous doumand&#233; a qui &#231;a&#160;? nous t&#233; crai a b&#234;te qui piqu&#233; li. A t&#233; so c&#242;de calinb&#233; qui fait li p&#232;&#160;; li wai so trace l&#224;-sous la vase la, li t&#233; crai a s&#232;pent. A pas pitit ari, nous ari li.</p>
<p lang="gcr">&#8212; Kau, a pitit quaki&#233;&#160;; li pas gain grand zaffai landans. So larivi&#232; tout pitit, plein qu&#233; cran-cran, qu&#233; z&#242;r&#232; nanne. Y&#233; ca fait travaux,  d&#233; foai, tou l&#233; zan, pou emp&#234;ch&#233; z&#242;r&#232; nanne bouch&#233; larivi&#232; la.</p>
<p lang="gcr">&#8212; N&#232;gue Kau caroki&#233;. Blangue c&#8217;appel&#233; y&#233;, kauvien&#160;; &#231;a coquin, pit&#244;t, y&#233; t&#233; divaite appel&#233; y&#233;&#160;; si to cout&#233; y&#233;, a to temps to ca p&#233;di.</p>
<p lang="gcr">&#8212; A d&#233;, oune so, landans, mo ca tir&#233;, Totie qu&#233; L&#233;oville. &#199;a la t&#233; s&#233;ri&#233;, pou toute n&#232;gue Kau&#160;; li t&#233; gain m&#233;daiille aussi.</p>
<p lang="gcr">&#8212; Pou m&#233;daille pa, l&#242; n&#232;gue m&#233;rit&#233; li, y&#233; ca baille li. Ladmistration pas chin, pou  m&#233;daille&#160;; li wa baille to dix meinme, si to wl&#233;&#160;; m&#233;, pou lacroai la, d&#233;fendne&#160;!</p>
<p lang="gcr">&#8212; A kou prix Montyon la, to crai a &#231;a qui m&#233;rit&#233; qui ca gain li&#160;? A pas vrai &#231;a. A pou &#231;a qui ca soin gouv&#232;n&#242;, qu&#233; gros t&#234;te, oune so. &#199;a qui ca tr&#233;t&#233; pauve moune, y&#233; trouv&#233; &#231;a s&#232;vice la, pas assez grand, pou gain prix la.</p>
<p lang="gcr">&#8212; A pou &#231;a to wai, la conm&#233;die ca dit, l&#242; y&#233; ca voy&#233; &#231;ass&#233; to, landans oune case, rinq pou soin donmestique, qu&#233; coch&#233;&#160;; oune jou, y&#233; wa voy&#233; &#231;ass&#233; to, pou soin chouval qu&#233; chin. L&#242; a &#231;a basse moune y&#233; la, oune so, to ca tr&#233;t&#233;, comp&#232;&#160;! Montyon la, a pas pou to.</p>
<p lang="gcr">&#8212; Gad&#233; madanme R&#233;grisse, mandanme Anman, qu&#233; oune tas &#242;te vi&#233; femme, y&#233; soin pauve moune toute y&#233; lavie&#160;; gad&#233; wai, si y&#233; jain baille oune di y&#233; quichose. A con&#231;a zaffai ca mach&#233;, la peye la.</p>
<p lang="gcr">&#8212; A Kau, mo wai oune commandant soti, jouq d&#232;rh&#242; di tribinal, pou batte oune n&#232;gue qui t&#233; ca babi&#233;, pace y&#233; condamnein li.</p>
<p lang="gcr">&#8212; Oune foai, longtemps, la &#231;a quaki&#233; la, oune coumandant t&#233; gain oune mariage, pou fait. La veille di mariage, la y&#233; voy&#233; &#231;ass&#233; li, press&#233;, pou quichose qui t&#233; pass&#233;, la so bitachon.</p>
<p lang="gcr">&#8212; Li t&#233; gain oune commis, gouvelment pas ni connaite, ni nommein. Li dit commis la&#160;: mo oblig&#233; pati&#160;; zaffai mariage la toute faite, pou dimain, nous pas pouv&#233; rouvoy&#233; li. Ou wa mari&#233; moune y&#233; la pou mo.</p>
<p lang="gcr">&#8212; Qui dit, qui fait. Lendimain, commis la mett&#233; ceintou tric&#242;l&#242;, li cras&#233; so mariage, tranquillement. L&#242; coumandant rouvini, a li qui signein toute papi&#233; y&#233; la. Qui blangue qui jain sav&#233; &#231;a zaffai la, Cayenne&#160;?</p>
<p lang="gcr">&#8212; Moune y&#233; la meinme t&#233; tout content, di wai y&#233; pas rouvouy&#233; y&#233; mariage. Qui coumandant au bin commis mari&#233; y&#233;, y&#233; t&#233; bin tranquille. Y&#233; mari&#233; y&#233; qu&#233; ceintou, li bon.</p>
<p lang="gcr">&#8212; Y&#233; r&#233;son&#160;; a ceintou la qui &#231;a toute. Mariage la pas faite en cachette&#160;; commis la pas v&#242;l&#242; ceintou la. Est-ce moune qui t&#233; la noce la, t&#233; oblig&#233; sav&#233; si &#231;a commis au bin si &#231;a coumandant&#160;?</p>
<p lang="gcr">&#8212; C&#244;t&#233; femme ca pagaye, di vrai vrai, &#231;a Oyac&#160;; bon quaki&#233;, comp&#232;&#160;! A pas pace a mo lat&#232;, mo ca dit to &#231;a non&#160;? li gain bon, li gain mauv&#233;&#160;: Bannanne guianga, gemblon, par&#233;pou gras, a y&#233; peye.</p>
<p lang="gcr">&#8212; Mo pas jain wai, c&#244;t&#233; y&#233; ca fait grand mayouri, pou couvri case, pass&#233; Oyac&#160;; a qu&#233; feille waye, oune so, nous ca couvri case.</p>
<p lang="gcr">&#8212; Oune jou, la crique Gabrielle, apr&#233; oune grand mayouri con&#231;a, nous dress&#233; oune  canmougu&#233;, la couroai la&#160;; comp&#232;&#160;! la d&#233;coup, li vini chaud, ou wa dit &#231;a t&#233; dans&#233; nous t&#233; pr&#233;par&#233;. Maringouin t&#233; ca tomb&#233;, kou la fimein&#160;; a t&#233; qu&#233; cachecache wara, nous t&#233; ca fait la boucanne.</p>
<p lang="gcr">&#8212; Oune n&#232;gue boai so boai, li entr&#233;, landans dans&#233; la, qu&#233; oune bitan, draite kou &#231;a di Tric&#242;l&#242; con&#231;a&#160;; li coumenc&#233; chant&#233;&#160;:</p>
<p lang="gcr">Gad&#233; coument mo sou,</p>
<p lang="gcr">Avou gningnin,</p>
<p lang="gcr">Oui mo boai, mo boai,</p>
<p lang="gcr">Avou gningnin.</p>
<p lang="gcr">&#8212; Nous toute wai li pas draite, nous less&#233; li chant&#233;. Tout di oune coup, li fait oune p&#242;c&#242;. Pou &#231;a pa, toute moune vini frai&#160;; pessonne pas wl&#233; dans&#233; enc&#242;.</p>
<p lang="gcr">&#8212; N&#232;gue la c&#242;l&#232;&#160;; li coumenc&#233; ca pal&#233;, ca fait train. Pessonne pas r&#233;ponne li.</p>
<p lang="gcr">&#8212; L&#242; mo wai con&#231;a, mo dit li&#160;: canmarade, a ou meinme ca batte ou tambou, a ou meinme ca dans&#233;&#160;; ou ca pal&#233;, ou fait ou saloprie, pessonne pas r&#233;ponne ou, pessonne pas dit ou engnin&#160;; less&#233; nous anmis&#233; tranquille.</p>
<p lang="gcr">&#8212; Mo penc&#242; fronmein mo bouche meinme, n&#232;gue la soti d&#232;rh&#242;, plipe&#160;! Li coumenc&#233; trouss&#233; so bras. </p>
<p lang="gcr">&#8212; A to qui pi cranne, li dit mo, a to ca r&#233;ponne, soti&#160;; m&#233; dileau, m&#233; savon. Toute to compangnin y&#233; la, pouv&#233; vini. Rate mouri, la tas mi, a so lhonn&#242;. Si z&#242;te batte mo, mo pas wl&#233; mang&#233; cassave enc&#242;.</p>
<p lang="gcr">&#8212; Mo dit to, li t&#233; d&#233;cid&#233;, pou fait quichose, anvant quichose fait li.</p>
<p lang="gcr">&#8212; Mo soti toute souite&#160;; mo dit, gnanpoint gendanme ici la, la d&#233; coup, zaffai la k&#233; fini. Kou mo couvri en gade con&#231;a, pou tir&#233; li oune coup l&#8217; t&#234;te, canmarade y&#233; la toute vini s&#233;par&#233; nous.</p>
<p lang="gcr">&#8212; Mo pas t&#233; c&#242;l&#232;&#160;; m&#233;, si mo s&#232;pent grage la, t&#233; mont&#233; la mo t&#234;te, n&#232;gue la t&#233; p&#233;di la mo lanmain&#160;; mo pas t&#233; ca less&#233; li con&#231;a.</p>
<p lang="gcr">&#8212; Canmarade y&#233; la dit mo, pas cout&#233; li&#160;; li d&#233;rang&#233;. A dileau canne la, qui ca pal&#233;, a pas li.</p>
<p lang="gcr">&#8212; L&#242; li wai li pal&#233;, t&#233;e&#160;! pessonne pas okioup&#233; di li enc&#242;, li prend so chimin, li all&#233;.</p>
<p lang="gcr">&#8212; Nous roucoumenc&#233; dans&#233;, qu&#233; &#231;a chant&#233; la&#160;:</p>
<p lang="gcr">Pitit posson sal&#233;,</p>
<p lang="gcr">Gu&#233;lingu&#233; sal&#233;.</p>
<p lang="gcr">Pitit posson roti,</p>
<p lang="gcr">Gu&#233;lingu&#233; sal&#233;.</p>
<p lang="gcr"></p>
<p lang="gcr">&#8212; Toute souite apr&#233;, oune &#242;te train l&#233;v&#233;, landans dans&#233; la. &#199;a coup la, c&#233;t&#233; d&#233; femme qui coumenc&#233; fait oune blogodowe, qui coumenc&#233; briga pou y&#233; houomme. Y&#233; granfignin visage y&#233; compagnin, ou wa adit a moune qui briga qu&#233; chate.</p>
<p lang="gcr">&#8212; Pou dolo &#242;te la, oune dit&#160;: &#199;a qui ca tremp&#233; la, a li qui la mo ki&#242;&#160;; a pas &#231;a qui ca baille mo canmougu&#233; la.</p>
<p lang="gcr">&#8212; Mo pas comb&#242;che qu&#233; to, r&#233;ponne &#242;te la&#160;; mo pas to matro. A qu&#233; &#231;a pal&#242; la, bataille la coumenc&#233;.</p>
<p lang="gcr">&#8212; Mo dit, h&#233;&#160;! bongu&#233; soti guiabe plac&#233;&#160;; less&#233; mo prend chimin mo case. Pitit moune pas cout&#233; manman, y&#233; mouri sol&#233; midi. Mo femme pas t&#233; wl&#233; mo vini landans mayouri la caba&#160;; mo pati less&#233; n&#232;gresse y&#233; la, ca jour&#233; y&#233; compangnin.</p>
<p lang="gcr">&#8212; Oune foai, mo fait chimin Kau pa t&#232;&#160;; mo roumass&#233; totie, jouq mo lass. Pi mo ca mach&#233;, a con&#231;a mo t&#233; ca jit&#233; &#231;a qui pi pitit, pou prend gros n&#242;tai y&#233; la. L&#242; mo riv&#233;, la calbet chique, mo t&#233; gain mo compte.</p>
<p lang="gcr">&#8212; Blangue qui tabli colonnie la, y&#233; t&#233; draite kou inguin&#160;; auill&#233; y&#233; r&#233;t&#233; ensembme, oune c&#244;t&#233;, y&#233; t&#233; c&#8217;all&#233; fica, oune oune, tout patout, loin di y&#233; compangnin. Pendant li gain &#231;a qui t&#233; c&#8217;all&#233; Oyapoc, &#242;te t&#233; ca fil&#233; la Mannan.</p>
<p lang="gcr">&#8212; L&#242; la, si y&#233; t&#233; ca pey&#233; t&#233;rain, blangue y&#233; la, t&#233; pou ca papill&#233;, tout patou con&#231;a. A pou &#231;a, dipis &#231;a temps la, meinme, mouch&#233; Malouette t&#233; wl&#233; fait y&#233; pey&#233; t&#233;rain y&#233; la. Li t&#233; r&#233;son.</p>
<p lang="gcr">&#8212; Conseil comprendne &#231;a&#160;; li ca fait pey&#233;, ath&#242; la&#160;; m&#233;, mo trouv&#233; li ta&#160;; pi grand mal la fait caba.</p>
<p lang="gcr">&#8212; Moune y&#233; la t&#233; c&#8217;all&#233; loin, sans song&#233; fait chimin, pou contr&#233; quaki&#233; y&#233; la, &#242;te qu&#233; &#242;te. Quand li gain oune pitit trace, tout conconnin, n&#232;gue fait, pou all&#233; wai y&#233; compangnin, blangue c&#8217;appel&#233; li, chimin coquin.</p>
<p lang="gcr">&#8212; M&#233; chimin calbet chique la, est-ce y&#233; t&#233; divaite less&#233; li bouch&#233; con&#231;a&#160;? au contrai, y&#233; t&#233; divaite lovri, &#224; Kau, vi&#233; chimin qui la bitachon Sabe la, pou all&#233; Pouague.</p>
<p lang="gcr">&#8212; Fait oune boute ladigue, di Janma&#239;que la Croueye, est-ce a grand zaffai &#231;a&#160;? Si y&#233; t&#233; okioup&#233;, pitit moceau, di route, ath&#242; la, nous t&#233; wa all&#233; di Ratamina, pa t&#232;, jouq Ouannari, jouq Oyapoc.</p>
<p lang="gcr">&#8212; A kou en bas, a inguin y&#233; t&#233; ca baille lette la Mannan, pou pout&#233; Riacoubo. Coument inguin y&#233; la t&#233; ca fait vini, est-ce criole pas t&#233; k&#233; pouv&#233; vini aussi&#160;? </p>
<p lang="gcr">&#8212; Gad&#233; dipis p&#233;nitenci&#233; fait t&#233;l&#233;graphe la, est-ce moune pou ca vini, pa t&#232;, di Maronni&#160;?</p>
<p lang="gcr">&#8212; D&#8217;ab&#242; blangue &#242;tefoai y&#233; la, pas t&#233; wl&#233; fait chimin, y&#233; toute t&#233; divaite r&#233;t&#233; Lac&#244;te, la Matouri. Quand &#231;a quaki&#233; y&#233; la, t&#233; wa plein qu&#233; moune, a l&#242; la, nous t&#233; wa song&#233; all&#233; pi loin.</p>
<p lang="gcr">&#8212; La Loura la, li t&#233; gain oune monp&#232; qui t&#233; toujou mal qu&#233; chef y&#233; la. Oune jou, gouv&#232;n&#242; t&#233; vini la la&#160;; toute gros t&#234;te di quaki&#233; la, soti pronmeinnein qu&#233; li. Monp&#233; la l&#233;v&#233; oune quat&#242;ze qu&#233; coumandant, d&#232;i&#232; gouv&#232;n&#242; la meinme.</p>
<p lang="gcr">&#8212; Si z&#242;te pas caouca, toute souite, rh&#233;l&#233; mouch&#233; Loubo, mo k&#233; mett&#233; z&#242;te tout l&#233; d&#233;, a la r&#233;son.</p>
<p lang="gcr">&#8212; Oune &#242;te jou, a qu&#233; l&#8217; mai li gain train. &#199;a foai la, a tribinal qui fini y&#233; diff&#233;rence.</p>
<p lang="gcr">&#8212; L&#242;, en France, y&#233; pal&#233; pronmi&#232; foai, pou pas pey&#233; monp&#232;, li gain oune mouch&#233; y&#233; c&#8217;appel&#233; Joule Simon, mo crai, qui pa t&#233; d&#8217;acc&#242;, qu&#233; so coll&#232;gue y&#233; la, pou &#231;a. Li pas wl&#233;, quand y&#233; fini dit y&#233; lanmesse, monp&#232; all&#233; fait &#242;te m&#233;ki&#233;, pou gain y&#233; lavie.</p>
<p lang="gcr">&#8212; Qui &#231;a mouch&#233; la t&#233; wa dit, si li t&#233; vini Oyac&#160;? mo wai, la la, monp&#232; mett&#233; tranmail, kou p&#234;ch&#242; con&#231;a&#160;; et mo pas trouv&#233; monp&#232; la mal f&#233;, pace si li gain moune qui conconme, li pas gain m&#233;ki&#233; qui sotte.</p>
<p lang="gcr">&#8212; Matouri pa&#160;; dent canman d&#242;c&#242;&#160;! n&#232;gue la la t&#233;ribe. Jou di vote, si to pas d&#8217;acc&#242; qu&#233; y&#233;, n&#232;gue penga to lapeau, &#231;a qu&#233; b&#226;ton, y&#233; ca rou&#231;ouwai to.</p>
<p lang="gcr">&#8212; Quand to wai y&#233; fait to oune cadeau, hein&#160;! l&#242; la to pouv&#233; dit, crique plein, pativi&#233; roufis&#233;. Y&#233; pronmi&#232; travail, &#231;a cherbon&#160;; y&#233; c&#8217;appel&#233; &#231;a, y&#233; denr&#233;e.</p>
<p lang="gcr">&#8212; N&#232;gue Crique fouill&#233; pa, y&#233; ca prend alanman fait machandise. Y&#233; ca af&#233;t&#233; y&#233; cannon, qu&#233; z&#232;be, pou pot&#233; Cayenne.</p>
<p lang="gcr">&#8212; Toute m&#233;ki&#233; ca nouri so maite, dit Jean-Gailla.</p>
<p lang="gcr">&#8212; To wa beau dit, &#231;a to wl&#233;, rouprendne Atipa&#160;; coup&#233; z&#232;be, l&#224;-sous ladigue, pot&#233; Cayenne, &#231;a pas m&#233;ki&#233; &#231;a.</p>
<p lang="gcr">&#8212; Oune jou, dimanche, c&#233;t&#233; pronmi&#232; commignon, la paroaisse&#160;; mo pass&#233; la, a moune Cayenne, oune so, li t&#233; gain. Tout patout, c&#244;t&#233; to rh&#233;l&#233;&#160;: ago, ici&#160;! l&#242; to entr&#233;, la couroai y&#233; la, a moune Cayenne to ca wai.</p>
<p lang="gcr">&#8212; Qui &#231;a li gain pou wai con&#231;a, la pronmi&#232; commignon. Toute pronmi&#232; commignon pas meinme la&#160;? Y&#233; ca vini geinnein n&#232;gue y&#233; la, la y&#233; case. </p>
<p lang="gcr">&#8212; Li t&#233; gain oune employ&#233;, la Matouri la, a dimanche, oune so, li t&#233; ca gain travail&#160;; sanmedi, li t&#233; c&#8217;all&#233;, landans oune pitit charabanc, sembl&#233; caisse v&#232;mouth con&#231;a&#160;; dimanche, a soai, li ca rouvini Cayenne.</p>
<p lang="gcr">&#8212; Oune jou, la chimin, li doumand&#233; oune femme, si li pas wai neinnein Joassin.</p>
<p lang="gcr">&#8212; Madanme Joassin, la paroaisse, r&#233;ponne n&#232;gresse la.</p>
<p lang="gcr">&#8212; To c&#8217;appel&#233; li madanme, rouprendne employ&#233; la&#160;; coument to wa appel&#233; madanme blangue, ath&#242;&#160;? madanme, a &#231;a qui ca pot&#233; chapeau, Cayenne.</p>
<p lang="gcr">&#8212; N&#232;gresse la roumass&#233; li bin. To pouv&#233; wai moune insolent, pass&#233; &#231;a&#160;? a massogan aussi, oune so, qui ca pal&#233; con&#231;a.</p>
<p lang="gcr">&#8212; Pitit Matouri, a peye boussouanne, qu&#233; fronmi tacoco. Y&#233; montr&#233; mo la, oune bitachon, &#242;te b&#242; Tangui l&#224;-bas, &#242;te b&#242; Larivot, c&#244;t&#233; oune blangue mang&#233;, toute so f&#242;tine, qu&#233; boaite collin. L&#242; la, boaite collin t&#233; riv&#233;, tout nove, Cayenne. A la, mo wai, &#242;b&#242; case blangue la, mangue kiouisse madanme, qu&#233; mangue vingtne cinq.</p>
<p lang="gcr">&#8212; Li pas gain c&#244;t&#233; y&#233; t&#233; ca fait patie, pass&#233; la bitachon Saint pr&#233; la. Patie Matabo qu&#233; chimin Badouel, pas engnin &#242;b&#242; y&#233;. </p>
<p lang="gcr">&#8212; Oune jou, mo vini la qu&#233; oune soci&#233;t&#233; y&#233; t&#233; c&#8217;appel&#233; D&#233;palan. Y&#233; toute t&#233; gain oune gros cravate madras, y&#233; t&#233; c&#8217;appel&#233;&#160;: cravate balata. Jou la, b&#234;te t&#233; ca tomb&#233;&#160;; y&#233; prend moustouquai angl&#233;. L&#242; to tend&#233; con&#231;a, a pou dans&#233; toute la nouite, sans dronmi.</p>
<p lang="gcr">&#8212; &#199;a foai la, nous dans&#233; canmougu&#233; plein nous vent. A la mo wai madanme blangue, mar&#233; y&#233; camza, dans&#233; gonmam&#160;; mo ca assour&#233; to, y&#233; ca piqu&#233; canmougu&#233; la bin meinme.</p>
<p lang="gcr">&#8212; N&#232;gue Lac&#244;te, y&#233; proche Cayenne, bon ki&#242;&#160;; kou n&#232;gue Pouague, y&#233; pas sav&#233; pal&#233;. Oune jou, mo tend&#233; oune c&#8217;appel&#233; j&#233;site, j&#233;joute.</p>
<p lang="gcr">&#8212; Li t&#233; ca racont&#233;, li wai oune milate, fouill&#233; toute so bitachon, jouq so case, pace y&#233; dit li, j&#233;site less&#233; tr&#232;s&#242;, landans&#160;; kou si j&#233;site a n&#232;gue qui ca less&#233; soumaqu&#233;, lo y&#233; ca pati. N&#232;gue qui t&#233; fouill&#233; trou, pou soumaqu&#233; la, t&#233; mouri caba, sans oueil.</p>
<p lang="gcr">&#8212; Milate  la padonnabe&#160;; m&#233;, blangue meinme pas fait &#231;a sotte la&#160;; y&#233; pa &#231;ass&#233; tr&#232;s&#242; con&#231;a, la Montangne d&#8217;agent&#160;? Y&#233; pas &#233;crit, jouq minisse, pou ca&#160;? Si &#231;a moune y&#233; la t&#233; connaite, fabe labour&#242; qu&#233; so pitite y&#233; la, si y&#233; t&#233; sav&#233; lhistoai Eldorado la, y&#233; t&#233; wa fait &#231;a b&#234;tise la&#160;? </p>
<p lang="gcr">&#8212; C&#244;t&#233; nom d&#233;grad canne la soti, doumand&#233; Jean-Gailla&#160;? gnanpoint oune pied canne, la la.</p>
<p lang="gcr">&#8212; Comp&#232;, r&#233;ponne Atipa, l&#242; y&#233; pot&#233; canne pronmi&#232; foai, la Cannal, a la &#231;a d&#233;grad la, plant canne y&#233; la t&#233; fica.</p>
<p lang="gcr">&#8212; To wai la Rorota la, &#231;a c&#244;t&#233; qui joli. L&#242; ou &#242;b&#242; crique la, li sembl&#233; ou la grand bois, la plac&#232; l&#224;-bas. M&#233;, veill&#233; araingnein crabe aussi.</p>
<p lang="gcr">&#8212; La D&#242;vi&#233;, gain oune cannap&#233; y&#233; taill&#233; landans oune roche&#160;; li bin joli. Li gain moune qui ca dit, a mouch&#233; D&#242;vi&#233;, meinme, qui fait &#231;a travail la&#160;; &#242;te ca dit, &#231;a oune anchin d&#233;p&#242;t&#233; qui fait li. Mo pa, mo crai, a d&#233;p&#242;t&#233; la, qui fait so cannap&#233;.</p>
<p lang="gcr">&#8212; La Guiamant, a c&#244;t&#233; la, quand li t&#233; gain gendanme, mo wai zaffai qui dr&#244;le.</p>
<p lang="gcr">&#8212; Oune jou, quate chass&#242; t&#233; vini la chasse. Gendanme y&#233; la, rou&#231;ouwai y&#233; bin. Y&#233; mang&#233;, y&#233; boai ensembme&#160;; y&#233; pa t&#233; gain p&#242; d&#8217;anme. L&#242; y&#233; ca pati, gendanme baille y&#233; toute, controuvenchon. To wai gendanme, veill&#233; y&#233;&#160;; a moune qui pou ca jou&#233; qu&#233; y&#233; s&#232;vice.</p>
<p lang="gcr">&#8212; &#199;a la, mo wai aussi, oune gendanme ca rafr&#233;chi so c&#242;, qu&#233; wad&#233;-wad&#233; la anm&#232; annis&#233;. </p>
<p lang="gcr">&#8212; &#199;a temps la, offici&#233; zilet y&#233; la, t&#233; ca vini souvent, fait patie la Guiamant.</p>
<p lang="gcr">&#8212; Oune jou, oune offici&#233;, qui g&#233;n&#233;ral, ath&#242; la, fait zaret, larhaut f&#242;, pou &#231;a&#160;; so sodat t&#233; ney&#233;, l&#242; y&#233; ca vini la Guiamant.</p>
<p lang="gcr">&#8212; Cannal, a pas pou pal&#233; di li enc&#242;&#160;; li t&#233; fini meinme, anvant canne. Li less&#233; nous, anvant nous less&#233; li. M&#233;, l&#242; y&#233; t&#233; c&#8217;appel&#233; li, Cannal, meinme, a t&#233; pronmi&#232; quaki&#233; di peye la.</p>
<p lang="gcr">&#8212; A meinne zaffai qu&#233; Pouague&#160;; tout bitachon y&#233; la entr&#233; au fond la lavase. Enc&#242;, Pouague, gain roussouce&#160;; y&#233; pouv&#233; roul&#233;v&#233; li, li gain t&#232; rhaute&#160;; m&#233;, Cannal, mo pas crai pas. D&#8217;ab&#242; to wai lanm&#232; wl&#233; rouprendne so peye, gnanpoint engnin pou fait enc&#242;.</p>
<p lang="gcr">&#8212; Si y&#233; t&#233; fait tablissement la t&#232; rhaute, qu&#233; &#231;a soumaqu&#233; y&#233; ent&#233;r&#233; la, Cannal, Cayenne t&#233; wa &#242;te quichose.</p>
<p lang="gcr">&#8212; L&#242;, la case n&#232;gue, to doumand&#233; atipa&#160;; si y&#233; r&#233;ponne to gnanpoint&#160;; comp&#232;&#160;! crabe la bari, coulant la pote et pis y&#233; dit&#160;; cout&#233; bon bon, to qu&#233; tend&#233; atipa ca saut&#233;, landans goligo, enbas lit.</p>
<p lang="gcr">&#8212; Mo connaite zaffai atipa la, pass&#233; toute quichose. Toute temps mo t&#233; c&#8217;all&#233; &#231;ass&#233;, la Lanmarie. </p>
<p lang="gcr">&#8212; La Marianne, a zorange, oune so, li gain ath&#242; la.</p>
<p lang="gcr">&#8212; Tonn&#233;granne a une quaki&#233; qui gain t&#232; basse qu&#233; t&#232; rhaute. Kou Pouague, a bitachon t&#232; rhaute y&#233; la, oune so, qui r&#233;t&#233; diboute&#160;; y&#233; malade, m&#233; y&#233; diboute toute meinme. &#199;a qui ca mouri, y&#233; pou ca ent&#233;r&#233; y&#233;, pace oune jou, oune jou, y&#233; pouv&#233; roul&#233;v&#233; y&#233;.</p>
<p lang="gcr">&#8212; &#199;a moune qui wl&#233; fait dilhouile qu&#233; wara peye n&#232;gue, qu&#233; conmou, y&#233; all&#233; la Cascade. Mo pas jain mai conmou y&#233; baba paisse, pass&#233; &#231;a y&#233; la, f&#242;ce y&#233; gras.</p>
<p lang="gcr">&#8212; Metalot c&#8217;appel&#233; La pointe&#160;: Pointe moustique&#160;; qui &#231;a y&#233; t&#233; wa dit, si y&#233; t&#233; c&#8217;all&#233;, qu&#233; gain b&#234;te, li gain bon moune aussi.</p>
<p lang="gcr">&#8212; La Map&#233;ribo la, c&#244;t&#233; qui gain vianne, c&#244;t&#233; qui gain crapa&#160;; mo manman la t&#232;&#160;!</p>
<p lang="gcr">&#8212; Si to wl&#233; mang&#233; bon zorange, all&#233; la Cascade, all&#233; la Tonn&#233;granne. &#199;a la bitachon mouch&#233; Piomba, mo mang&#233; pi bon mandarine qu&#233; zilive.</p>
<p lang="gcr">&#8212; &#199;a monp&#232; Dourandn qui tabli boug la. Anvant li, quaki&#233; la pas t&#233; gain paroaisse.</p>
<p lang="gcr">&#8212; Mouss&#233;n&#233;ri, &#231;a peye calicha qu&#233; zouite&#160;; enc&#242; bon zouite roche y&#233; la. </p>
<p lang="gcr">&#8212; Jonne m&#232;gue y&#233; la, beaucoup sav&#233; lit&#160;; y&#233;  t&#233; gain, oune pitit l&#232;cole, draite kou &#231;a di Cayenne.</p>
<p lang="gcr">&#8212; Piti n&#232;gue mouss&#233;n&#233;ri, y&#233; content charad&#233;. L&#242; ch&#232;fr&#232;, ca anpprendne y&#233; pri&#232;, li gain &#231;a qui ca dit&#160;:</p>
<p lang="gcr">Chaclam, chaclam, pri&#232; macaque.</p>
<p lang="gcr">&#8212; Quand y&#233; ca montr&#233; cantique, &#242;te ca chant&#233;&#160;:</p>
<p lang="gcr">B&#233;nissons saucissons,</p>
<p lang="gcr">Vianne salb, qu&#233; p&#226;t&#233; bannanne.</p>
<p lang="gcr">&#8212; Oune jou, la cat&#233;chisse, monp&#232; doumand&#233; oune, comb&#233; bongu&#233; li gain. So manman t&#233; ca vend&#233; cricifi.</p>
<p lang="gcr">&#8212; Li gain plein oune croucrou, enbas lite mo manman, r&#233;ponne pitit n&#232;gue la.</p>
<p lang="gcr">&#8212; Li doumand&#233; oune &#242;te, qui &#231;a li ca fait pronmi&#232;, l&#242; li l&#233;v&#233; bonmantin. Monp&#232; t&#233; crai li t&#233; k&#233; r&#233;ponne, li ca fait nom di p&#233;.</p>
<p lang="gcr">&#8212; Mo ca piss&#233;, r&#233;ponne &#231;a la.</p>
<p lang="gcr">&#8212; Monp&#232; all&#233; trouv&#233; so prainne&#160;; y&#233; sal&#233; fill&#242;le la, so gogo, qu&#233; lapite.</p>
<p lang="gcr">&#8212; Mo c&#8217;all&#233; souvent, la Mouss&#233;n&#233;ri, c&#244;t&#233; mo comp&#232; Dorilas. Oune jou, mo trouv&#233; li ca fait oune lagui&#232;, qu&#233; so pitite y&#233; la, pace y&#233; ca pronnonc&#233; mal, la l&#232;cole. L&#242; ch&#232;fr&#232; dit&#160;:</p>
<p lang="gcr">Vierge Mari-eu,</p>
<p lang="gcr">Place moi,</p>
<p lang="gcr">Un jour dans la patri-eu,</p>
<p lang="gcr">Pr&#232;s de toi.</p>
<p lang="gcr">&#8212; Ptit moune y&#233; la, ca chant&#233;&#160;:</p>
<p lang="gcr">Vierge Mari-&#233;,</p>
<p lang="gcr">Place moi,</p>
<p lang="gcr">Un jour dans la patri-&#233;,</p>
<p lang="gcr">Pr&#232;s de toi.</p>
<p lang="gcr">&#8212; L&#242; y&#233; ca lit&#160;; si li gaini&#160;: barri&#232;re, pitit moune y&#233; la ca dit&#160;: bari&#232;.</p>
<p lang="gcr">&#8212; Mo dit Dorilas, to pas beinsoin c&#242;l&#232; pou &#231;a&#160;; quand pitit n&#232;gue y&#233; la, wa pi grand, y&#233; wa pronnonc&#233; bin&#160;; qui &#231;a to wl&#233; fait&#160;? a peye la qui con&#231;a.</p>
<p lang="gcr">&#8212; Gad&#233; proven&#231;al, qui en France meinme, li ca pronnonc&#233; pi mal qui nous. Li ca mett&#233; lette pi beaucoup&#160;; nous pa, nous ca tir&#233;&#160;; &#231;a pas dr&#244;le. L&#242; li wai plus, landans oune live, li ca dit plusse. </p>
<p lang="gcr">&#8212; Pitit moune y&#233;  la gain mis&#232; caba, pou pronnonc&#233; mot qui gain oune R, oune so&#160;; li wl&#233; y&#233; pronnonc&#233;&#160;: barri&#232;re, qui gain tois.</p>
<p lang="gcr">&#8212; Pi ta, li wa wai si pitit n&#232;gue y&#233; la, pou k&#233; pal&#233; bon franc&#233;. Est-ce li gain criole qui ca pronnonc&#233; franc&#233;, mi&#233; qui &#231;a di Cayenne&#160;?</p>
<p lang="gcr">&#8212; A Mouss&#233;n&#233;ri, mo wai y&#233; vir&#233; mannar&#233;, pou trouv&#233; oune pitit moune, qui t&#233; v&#242;l&#242;&#160;; m&#233; so chant&#233;&#160;:</p>
<p lang="gcr">D&#233;lingue ho&#160;! d&#233;lingue,</p>
<p lang="gcr">D&#233;lingue fafa la la,</p>
<p lang="gcr">Fafa la la ido,</p>
<p lang="gcr">Ido ca la founga,</p>
<p lang="gcr">Oti la mari&#233;, i&#233; i&#233;,</p>
<p lang="gcr">C&#242;t&#242;che&#160;!</p>
<p lang="gcr">&#8212; Pitit Cayenne a t&#233; pi belle bitachon di Mouss&#233;n&#233;ri. Li t&#233; gain toute zaffai landans&#160;: mannoufactou, moulin dileau&#160;; d&#233;grad l&#224;-sous d&#233; larivi&#232;. A pou &#231;a y&#233; t&#233; baille li &#231;a nom la.</p>
<p lang="gcr">&#8212; Mo crai y&#233; d&#233;pens&#233; pass&#233; oune million landans. &#199;a oune milate &#242;te peye, qui t&#233; riche, qui tabli li.</p>
<p lang="gcr">Pendant y&#233; ca caus&#233; la, y&#233; t&#233; all&#233; jouq la bitachon mouch&#233; Rosette, qui d&#232;i&#232; c&#233;miki&#232; la, et pis y&#233; t&#233; rouvini l&#224;-sous y&#233; pas. L&#242; Atipa fini pal&#233; di Pitit Cayenne la, y&#233; t&#233; la pont chainne. Li t&#233; vrivri soucou.</p>
<p lang="gcr">&#8212; Li six h&#242;, dit Atipa, mo femme ca anttendne mo, pou soup&#233;. En nous descendne, b&#242; di la case.</p>
<p lang="gcr">Y&#233; rentr&#233; pa larie bataillon. L&#242; y&#233; riv&#233; divant case Atipa..</p>
<p lang="gcr">&#8212; Mo ca r&#233;t&#233;, jouq la Louis canmougu&#233;, dit Jean-Gailla&#160;; mo c&#8217;all&#233;. Mo michant compangnin la, ca anttendne mo, aussi, ath&#242; la.</p>
<p lang="gcr">&#8212; Gr&#233;m&#233;ci, comp&#232;&#160;! mo anpprendne, jodla, quichose mo pas t&#233; jain dronmi r&#234;v&#233;.</p>
<p lang="gcr">Y&#233; dit y&#233; compangnin bonsoai, et pis y&#233; s&#233;par&#233;. </p>
</div>
<hr>
<div class="chapter" id="chapter_13">
<b>XII</b><p lang="gcr">XII</p>
<p lang="gcr">Dimanche &#224; soai, la veille di d&#233;pa di Atipa, pou plac&#232;, kou li fini soup&#233; con&#231;a, li t&#233; ca limein so pipe, pou soti prend lai moceau&#160;; Totie entr&#233; c&#244;t&#233; li.</p>
<p lang="gcr">&#8212; Mo bin content di wai to, dit Atipa. Dipis mo Cayenne la, mo pas jain contr&#233; qu&#233; to&#160;; mo t&#233; crai, meinme, mo t&#233; k&#233; pati, sans wai to.</p>
<p lang="gcr">&#8212; Mo pas t&#233; Cayenne, r&#233;ponne Totie. To sav&#233;, landans nous m&#233;ki&#233; la, nous pou ca r&#233;t&#233;, en ville, longtemps. Mo t&#233; la plac&#232; Nationnal, &#224; Kourou. Kou mo riv&#233; con&#231;a, &#242;te jou, mo all&#233;, enc&#242;, fait oune campangne, la Comt&#233;, qu&#233; Bouka&#160;; nous all&#233; meinnein vive la plac&#232; Bief.</p>
<p lang="gcr">&#8212; Y&#233; dit mo li gain l&#8217;&#242; beaucoup, la Nationnal la, dit Atipa&#160;?</p>
<p lang="gcr">&#8212; Pas pal&#233;, fr&#232;&#160;! r&#233;ponne Totie&#160;; &#199;a&#239;de y&#233; la, y&#233; gain feille l&#8217;&#242;, di vrai vrai. A pou &#231;a y&#233; dit to dileau toujou c&#8217;all&#233; la larivi&#232; la.</p>
<p lang="gcr">&#8212; A y&#233; pa bonnh&#242; qui con&#231;a, rouprendne Atipa. A soti mo t&#233; k&#233; soti, pou prend lai moceau&#160;; mo lasse, f&#242;ce mo mach&#233;, toute la jounein, pou achet&#233; mo bagage. Mo ca pati dimain, pou Mannan, qu&#233; mouch&#233; Brignasqu&#233;.</p>
<p lang="gcr">&#8212; &#199;a pou ca d&#233;rang&#233; mo, dit Totie&#160;; en nous pronmeinnein. Et mo riv&#233; &#224; temps, sans &#231;a, mo pas t&#233; ca wai to, &#231;a voyage la.</p>
<p lang="gcr">Totie limein so pipe aussi, et pis y&#233; soti.</p>
<p lang="gcr">Totie a oune n&#232;gue Kau&#160;; li &#231;a rongou. Li coute, foul&#233;. So nom &#231;a Z&#233;phirin&#160;; f&#242;ce li ca mach&#233; doucement, qu&#233; so pitit jamme y&#233; la, y&#233; baille li nom, Totie, la plac&#232;.</p>
<p lang="gcr">Pou &#231;a, mo pas jain wai moune ca mach&#233; doucement, pass&#233; li. La plac&#232;, l&#242; li ca chari&#233; vive, a li qui toujou ca riv&#233; d&#232;gn&#232;&#160;; m&#233;, a &#231;a y&#233; pouv&#233; dit ou, oune n&#232;gue qui ca travaille. Li pou ca p&#233;di so temps.</p>
<p lang="gcr">Gad&#233;, &#224; peinne li riv&#233; di Kourou, li pati toute souite, pou oune &#242;te campangne. L&#242; blangue baille li avance, y&#233; pouv&#233; compt&#233; l&#224;-sous li. A pas n&#232;gue kou Sorossi y&#233; la ditout. Totie divaite gain soumaqu&#233;, pace li pou ca fr&#233;quent&#233; cabaret. </p>
<p lang="gcr">Atipa t&#233; fatigu&#233;, li pas t&#233; wl&#233; mach&#233; beaucoup&#160;; y&#233; all&#233; assis, la grand savanne, l&#224;-sous banc car&#233; la.</p>
<p lang="gcr">&#8212; Mo wai, apr&#233; midi la, dit Atipa, oune zaffai qui vilain, la larie B&#233;ri, la lent&#232;rement di oune pitit n&#232;gresse. Monp&#232; t&#233; vini bonnh&#242;, li pas t&#233; enc&#242; gain moune, pou pot&#233;. Y&#233; pri&#233; li di anttendne&#160;; y&#233; baille li oune chaise. Souvent, zaffai con&#231;a ca riv&#233;, c&#244;t&#233; moune riche, li pou ca gain train.</p>
<p lang="gcr">&#8212; M&#233;, la la, &#231;a t&#233; c&#244;t&#233; n&#232;gue. Monp&#232; pas wl&#233; anttendne&#160;; train l&#233;v&#233;. Si pas t&#233; bon canmarade qui t&#233; la, mauv&#233; pal&#242; t&#233; riv&#233;&#160;; fr&#232; di pitit n&#232;gresse la, qu&#233; so c&#242;l&#232;, t&#233; wl&#233; briga qu&#233; monp&#232; la.</p>
<p lang="gcr">&#8212; Li pas t&#233; gain r&#233;son. D&#8217;ab&#242; ou all&#233; &#231;ass&#233; monp&#232;, jouq la y&#233; case&#160;; a pas y&#233;, qui vini trouv&#233; ou, ou divaite pass&#233; pa y&#233; volont&#233;. Tant pis pou ou&#160;; a con&#231;a mo ca wai.</p>
<p lang="gcr">&#8212; To pas trouv&#233; vent la frai, &#224; soai la&#160;? vent loub&#242;gne la, ca souffl&#233;, meinme, jodla. Gad&#233; coument li ca t&#242;d&#233; feille palmisse y&#233; la. Jou di dif&#233;, la grand larie la, si &#231;a vent la t&#233; vent&#233;, toute Cayenne t&#233; flamb&#233;.</p>
<p lang="gcr">&#8212; A pou qui &#231;a, doumand&#233; Totie, to c&#8217;appel&#233; li&#160;: vent loub&#242;gne&#160;?</p>
<p lang="gcr">&#8212; To pas connaite &#231;a non, di vent di n&#242; la, r&#233;ponne Atipa&#160;? A longtemps, l&#242; di pid&#233;mie, oune n&#232;gue t&#233; ca pal&#233;, coument blangue ca mouri beaucoup. Oune mouch&#233;, y&#233; t&#233; c&#8217;appel&#233; Loub&#242;gne, tend&#233; li.</p>
<p lang="gcr">&#8212; Anttendne vent di n&#242;, dit mouch&#233; la, z&#242;te wa wai si z&#242;te pa pid&#233;mie, pou k&#233; riv&#233;.</p>
<p lang="gcr">&#8212; Li dit &#231;a, pace l&#242; &#231;a vent la ca souffl&#233;, criole ca mouri, kou b&#234;te con&#231;a, qu&#233; fixion potrine. Dipis &#231;a temps la, y&#233; c&#8217;appel&#233; vent di n&#242;&#160;: vent loub&#242;gne.</p>
<p lang="gcr">&#8212; Chaque foai mo vini, la grand savanne la, mo ca song&#233; cique y&#233; la. D&#232;gn&#232; la, pas t&#233; f&#242;. &#199;a mo t&#233; pi mill&#242; la, a t&#233; cique Louanne qui t&#233; la la. &#199;a moune y&#233; la t&#233; f&#242;, pou chouval, pou c&#242;de, pou toute quichose.</p>
<p lang="gcr">&#8212; A t&#233; y&#233; la misique mo t&#233; pi content. Li gain oune misicien, landans, qui t&#233; ca jou&#233; oune lai, pitit moune t&#233; ca chant&#233; la larie&#160;:</p>
<p lang="gcr">Mouch&#233; B&#233;lonne,</p>
<p lang="gcr">Qu&#233; so trombonne,</p>
<p lang="gcr">Quand li ca jou&#233;,</p>
<p lang="gcr">Marie-Rose ca dans&#233;.</p>
<p lang="gcr">&#8212; Pronmi&#232; cique mo wai, a t&#233; B&#232;nabo&#160;; li t&#233; la &#242;te quaki&#233; grand savanne la, b&#242; di Chauvin la. </p>
<p lang="gcr">&#8212; Lontemps, li t&#233; gain oune &#242;te y&#233; t&#233; c&#8217;appel&#233;, Anrintonne&#160;; li t&#233; la calongnin la. Mo pas wai &#231;a la&#160;; m&#233;, mo sav&#233;, oune jou, banc cass&#233; landans, manqu&#233; kio&#233; oun tas moune.</p>
<p lang="gcr">&#8212; L&#242; la, tribinal jouge di p&#233; t&#233; &#242;b&#242; calongnin la&#160;; la Roumindasse la.</p>
<p lang="gcr">&#8212; A &#231;a cique la qui montr&#233; moune Cayenne, dans&#233; l&#224;-sous c&#242;de. L&#242; la, toute chin, toute chat&#233; t&#233; wl&#233; dans&#233; la voltige. A pou &#231;a y&#233; t&#233; ca chant&#233;&#160;:</p>
<p lang="gcr">Edoua Toto,</p>
<p lang="gcr">Ca fait so macaqrie,</p>
<p lang="gcr">Qrie, qrie,</p>
<p lang="gcr">Ca fait so macaqrie,</p>
<p lang="gcr">L&#224;-sous so c&#242;de.</p>
<p lang="gcr">&#8212; A kou Bosco y&#233; la&#160;; pi f&#242; mo wai, a t&#233; Linski&#160;; li vini d&#233; foai Cayenne. Potigu&#233; qui t&#233; vini apr&#233; la, pas t&#233; engnin &#242;b&#242; Linski.</p>
<p lang="gcr">&#8212; Tout &#231;a y&#233; wa beau dit, longtemps t&#233; gain anmisement, pass&#233; ath&#242; la. Sans all&#233; pi loin, gad&#233; r&#232;traite flambeau, mouch&#233; D&#233;beaufon t&#233; ca fait, qu&#233; so sodat y&#233; la&#160;; gnanpoint &#242;te blangue qui fait &#231;a, apr&#233; li.</p>
<p lang="gcr">&#8212; Mo wai blangue qu&#233; milate fait oune grand soci&#233;t&#233; ici la, pou jou&#233; cate, pou fait la noce. Y&#233; t&#233; pou ca r&#233;t&#233; d&#233; jou, meinme c&#244;t&#233;. D&#233; foai y&#233; en ville, d&#233; foai y&#233; la savanne, d&#233; foai y&#233; jouq la savanne mat&#233;t&#233;.</p>
<p lang="gcr">&#8212; A pas pitit doujenein y&#233; t&#233; ca jou&#233; la Dipron&#160;! &#242;te p&#233;di y&#233; place, &#242;te mouri, &#242;te all&#233; en France. A &#231;a qui cass&#233; banne la&#160;; sans &#231;a, li t&#233; la jouq ath&#242;.</p>
<p lang="gcr">&#8212; Et f&#234;te ath&#242;, l&#242; gros t&#232;te t&#233; ca vini Cayenne&#160;? est-ce ou ca wai tout &#231;a enc&#242;&#160;? Jodla, l&#242; d&#233;pit&#233; vini, li ca s&#233;r&#233; so c&#242;, pou pal&#233; qu&#233; moune. Y&#233; ca pati, gouv&#232;n&#242; ca baqu&#233;, ou pou ca wai oune chate d&#232;i&#232; y&#233;. Mo sav&#233; temps vini pi mill&#242;, ath&#242; la&#160;; m&#233;, quoaic &#231;a, est-ce tout &#231;a wl&#233; annonc&#233; bon quichose pou peye la&#160;? mo pou ca crai.</p>
<p lang="gcr">&#8212; Li gain d&#233; prince franc&#233;, qui vini la nous peye. Pou oune, y&#233; baille grand doujenein, la case bari la. Quand li baqu&#233;, &#224; soai, moune si beaucoup, la d&#233;grad, jouq &#242;te tomb&#233; la dileau.</p>
<p lang="gcr">&#8212; &#210;te la fait y&#233; meinnein li wai pont Mathourin, divant Ori la. Li t&#233; voy&#233; di France oune million, pou rang&#233; li. L&#242; y&#233; riv&#233; l&#224;-sous pont la, y&#233; r&#233;t&#233;. Li doumand&#233; si li gain loin, pou all&#233;, enc&#242;&#160;; y&#233; reponne li&#160;: prince, nous riv&#233;, a l&#224;-sous li ou fica.</p>
<p lang="gcr">&#8212; Quand li gad&#233; pont la qui draite kou li fica, ath&#242; la, li wl&#233; mouri, mouri pas wl&#233; prend li. Mo pas sav&#233;, l&#242; la, qui &#231;a blangue t&#233; ca fait qu&#233; soumaqu&#233; roai.</p>
<p lang="gcr">&#8212; Et mo ca assour&#233; to, li t&#233; gain zaffai meinme, temps la, Cayenne. A pou &#231;a to wai, n&#232;gue dolo dit&#160;: Cayanne f&#242;&#160;!</p>
<p lang="gcr">&#8212; Oune milate Martinique pass&#233; ici la&#160;; li t&#233; gouv&#232;n&#242;, la so peye. Li descendne, en habit. L&#242; la, Cayenne, milate qu&#233; n&#232;gue pas t&#233; gain droai pot&#233; habit&#160;; a blangue, oune so, qui t&#233; gain &#231;a droai la.</p>
<p lang="gcr">&#8212; Quand milate Martinique la pati, blangue pas wl&#233; mett&#233; habit en&#231;&#242;, Y&#233; baille oune grand doujenien&#160;; y&#233; habill&#233; toute milate t&#233; ca s&#233;vi y&#233; la, en habit&#160;; et pis y&#233; meinme vini &#224; tabe, qu&#233; y&#233; paletot.</p>
<p lang="gcr">&#8212; Si Neinanmoin t&#233; sav&#233; tout &#231;a, li pas t&#233; &#233;ca si chaud, jodla, pou &#231;a qui t&#233; landans &#231;a doujenein la.</p>
<p lang="gcr">&#8212; Ath&#242;, et Sarda, qui t&#233; c&#8217;appel&#233; n&#232;gue la gouvelment la&#160;? Pou moune ici la, peye la t&#233; chavir&#233;. Blangue y&#233; la dit, qui moune qu&#233; to&#160;? y&#233; &#233;crit, &#242;te b&#242; dileau la, vi&#233;. J&#233;site t&#233; f&#242;, l&#242; la, &#224; Paris&#160;; oune all&#233;, jouq en France, pou fait y&#233; chang&#233; mouch&#233; la&#160;; tois mois apr&#233;, li pas t&#233; Cayenne, enc&#242;.</p>
<p lang="gcr">&#8212; To wai, bongu&#233; pou ca bli&#233; engnin. &#199;a j&#233;site qui t&#233; fait &#231;a voyage la, y&#233; couri li meinme di France. Li t&#233; vi&#233;, y&#233; mett&#233; li landans vo&#233;tou voy&#233; all&#233;.</p>
<p lang="gcr">&#8212; Pi ta, quand Minisse wai y&#233; tromp&#233; li, li t&#233; wl&#233; rouvoy&#233; Sarda&#160;; a mouch&#233; la meinme, qui roufis&#233; di rouvini.</p>
<p lang="gcr">&#8212; Vendr&#233;di, mo t&#233; all&#233; pronmeinnein moceau, qu&#233; Jean-Gailla&#160;; mo racont&#233; li, zaffai mo wai, la to quaki&#233;&#160;; mo dit li, coument to compatriote Kau y&#233; la coquin.</p>
<p lang="gcr">&#8212; Mo mill&#242;, dit Totie, to caus&#233; mo di zaffai quaki&#233; y&#233; la, pass&#233; zaffai blangue Cayenne. Pal&#242; n&#232;gue pi chouite. To sav&#233; mo pas connaite quaki&#233; sous l&#8217;vent y&#233; la, beaucoup&#160;; pal&#233; mo di y&#233;.</p>
<p lang="gcr">&#8212; Mo k&#233; pal&#233; to di y&#233;, rouprendne Atipa&#160;; m&#233;, li gain blangue, milate, n&#232;gue landans&#160;; y&#233; zaffai &#242;te landans &#242;te, mo wa oblig&#233; pal&#233; to di y&#233; toute. Mo ca coumenc&#233; pa Macouria&#160;; li pi proche&#160;:</p>
<p lang="gcr">&#8212; N&#232;gue Macouria, y&#233; pas franc. Mo wai pou vote, oune mouch&#233; baille grand doujenein, La pointe, la Rambau&#160;; jou la, c&#233;t&#233; landans grand coui, bougouni qu&#233; coumant&#233;, kou &#231;a Joffe ca fait y&#233; la, y&#233; t&#233; ca boai divin.</p>
<p lang="gcr">&#8212; Toute moune vini boai, vini mang&#233;&#160;; y&#233; pronmette mouch&#233; la. Jou di vote, li pas gain tois voai.</p>
<p lang="gcr">&#8212; Qui &#231;a to crai&#160;? d&#233; jou apr&#233; doujenein la, li t&#233; gain oune cloub, &#242;b&#242; bitachon Danmian la&#160;; &#231;a landans, tout &#231;a qui t&#233; pronmette, vir&#233; langue.</p>
<p lang="gcr">&#8212; Canmarade, dit oune n&#232;gue y&#233; c&#8217;appel&#233; Dauphin, faut nous vot&#233; toujou meinme la, pou lapite pas rouvini ici la&#160;; et pis, si nous vot&#233; oune &#242;te fa&#231;on, vote la pou ca bon.</p>
<p lang="gcr">&#8212; Oune n&#232;gue y&#233; c&#8217;appl&#233; Lolo t&#233; la&#160;; l&#242; li tend&#233; &#231;a b&#234;tise la, li doumand&#233; la parole.</p>
<p lang="gcr">&#8212; Compangnin, dit Lolo, coument z&#242;te pouv&#233; crai &#231;a b&#234;tise la&#160;? lapite la, a pou nous peye, oune so, li wa rouvini, alosse&#160;? Toute n&#232;gue &#242;te colonnie ca chang&#233; y&#233; d&#233;pit&#233;, l&#242; li pas bon&#160;; a nous, oune so, qui pou ca fait kou y&#233;&#160;; nous ca vot&#233; kou b&#242;gne qu&#233; sourdo.</p>
<p lang="gcr">&#8212; Si z&#242;te pas wl&#233; vot&#233;, pou mouch&#233; z&#242;te boai so divin la, vot&#233; pou oune &#242;te&#160;; vote la wa bon. Pou chang&#233;, faut nous chang&#233;&#160;; li gain mauv&#233; zaffai &#231;a pass&#233; tr&#242;pe, dipis nous ca vot&#233; meinme la toujou&#160;:</p>
<p lang="gcr">&#8212; D&#233; au tois coolie, qui t&#233; la ca kinb&#233; la drive, pendant nous la plac&#232; la, y&#233; fait y&#233; all&#233;. Toute malhor&#233; y&#233; dit y&#233; t&#233; malhor&#233; la, oti n&#232;gue Macouria qui roumass&#233; soumaqu&#233; kou coolie y&#233; la&#160;? Ni la banque, ni n&#233;gociant y&#233; la pas t&#233; gain pi&#232;ce cent sou assez, pou baille y&#233;, l&#242; y&#233; pati.</p>
<p lang="gcr">&#8212; Y&#233; t&#233; pronmette nous di fait mont&#233; prix roucou&#160;; nous pas wai engnin.</p>
<p lang="gcr">&#8212; Criole qui la s&#232;vice, &#231;a qui c&#8217;all&#233;, en France, a &#242;te moune ca pot&#233;g&#233; y&#233;.</p>
<p lang="gcr">&#8212; Li t&#233; gain oune gouv&#232;n&#242; qui t&#233; bon, qui t&#233; ca propos&#233; n&#232;gue qu&#233; milate, pou lacroai, y&#233; fait li all&#233;. &#199;a y&#233; voy&#233;, pou remplac&#233; li, pas r&#233;t&#233; d&#233; jou&#160;; mo pas jain wai gouv&#232;n&#242; all&#233; vite kou &#231;a la. Gr&#233;m&#233;ci bongu&#233; meinme, pace li pas t&#233; wl&#233; tend&#233; pal&#233; di nous.</p>
<p lang="gcr">&#8212; Conseil la gouvelment la, t&#233; gain six habitant, y&#233; less&#233; y&#233; tir&#233; d&#233;.</p>
<p lang="gcr">&#8212; P&#242;p&#242;te qui t&#233; pitit moceau, k&#233; rouvini pi beaucoup&#160;; y&#233; ca less&#233; y&#233; prend peye la.</p>
<p lang="gcr">&#8212; Y&#233; dit meinme, blangue tribinal y&#233; la, toute k&#233; all&#233;. Comm&#232;ce, zaffai c&#8217;all&#233; si mal, toute moune ca bandonnein Cayenne. Jouq nous conseill&#233; all&#233;, en France, aussi.</p>
<p lang="gcr">&#8212; Nous qui pas pouv&#233; all&#233;, la &#242;te peye, a chimin danbois qui k&#233; r&#233;t&#233;, pou nous prend. Inguin ca fini, pit&#234;te y&#233; wl&#233; nous all&#233; remplac&#233; y&#233;&#160;? </p>
<p lang="gcr">&#8212; Quand Lolo fini pal&#233;, oune woyo-woyo l&#233;v&#233; landans cloub la. Si li pas t&#233; soti, y&#233; t&#233; batte li. Magr&#233; tout &#231;a li dit, y&#233; toute baille y&#233; voai, pou vot&#233; meinme la enc&#242;. To sav&#233;, li pas gain moune qui pi sourdo, pass&#233; &#231;a qui pas wl&#233; tend&#233;.</p>
<p lang="gcr">&#8212; Li t&#233; gain, &#242;b&#242; lanse Macouria la, oune grand bitachon y&#233; t&#233; c&#8217;appel&#233;, la Baptisse. L&#242; so moulin vent t&#233; ca mach&#233;, ou t&#233; ca wai li, jouq Cayenne.</p>
<p lang="gcr">&#8212; M&#233; chant&#233; mo tend&#233; Macouria&#160;:</p>
<p lang="gcr">Z&#242;te sav&#233; S&#233;ranno mari&#233;,</p>
<p lang="gcr">Oui&#160;! oui&#160;! nous sav&#233;,</p>
<p lang="gcr">Nous content, S&#233;ranno mari&#233;,</p>
<p lang="gcr">Oui&#160;! oui&#160;! nous sav&#233;.</p>
<p lang="gcr">&#8212; L&#242; di la picote, mo wai, la Ronmi&#233; oune pannan pa respec, qui t&#233; roai la m&#233;nagerie la&#160;; &#231;a t&#233; maite di toute pac y&#233; la. Y&#233; oblig&#233; kio&#233; li, pou beif qu&#233; mouton, mouch&#233; la, t&#233; gain roupos.</p>
<p lang="gcr">&#8212; A la, annor&#233;, qu&#233; kinkin, ca &#232;cl&#242;. Mo wai y&#233; nique beaucoup, la pripri la.</p>
<p lang="gcr">&#8212; Mo wai nique toute zoseau&#160;; a crobeau qu&#233; zalouette, oune so, mo pas jain wai y&#233; nique. </p>
<p lang="gcr">&#8212; Flanman, comp&#232;&#160;! gnanpoint c&#244;t&#233; y&#233; beaucoup, pass&#233; la &#231;a pativi&#233; la.</p>
<p lang="gcr">&#8212; To tend&#233; pal&#233; di oune madanme Riacoubo qui r&#233;t&#233; oune mois, la pativi&#233;, quand toute moune t&#233; crai li ney&#233;&#160;? A la la, li te fica. &#199;a crabe qu&#233; calicha, tout cri, li t&#233; ca mang&#233;.</p>
<p lang="gcr">&#8212; Oune jou, oune blangue, captainne dileau, t&#233; ca pass&#233;, divant bitachon mouch&#233; Bend&#232;&#160;; li entr&#233;. Li pas trouv&#233; pessonne&#160;; biffet t&#233; taqu&#233;. L&#242; li wai gnanpoint engnin, engnin, pou boai, li voy&#233; so coup l&#8217;sec, landans oune flacon tafia camphr&#233;, qui t&#233; l&#224;-sous biffet la.</p>
<p lang="gcr">&#8212; &#199;a la t&#233; f&#242; meinme, dit Totie&#160;!</p>
<p lang="gcr">&#8212; Mo ca pal&#233; to, rouprendne Atipa.</p>
<p lang="gcr">&#8212; Si to riv&#233;, &#224; Kourou, ath&#242;, a &#242;te zaffai. Moune b&#242; la pas faux, kou &#231;a di Macouria&#160;; et pis, si y&#233; pronmette to quichose, to pouv&#233; compt&#233; l&#224;-sous y&#233;&#160;; a moune di parole.</p>
<p lang="gcr">&#8212; &#199;a oune di pi joli quaki&#233;, di colonnie la. Li gain toute frit, &#224; kourou. A la mo wai, mombain zanma&#239;de qu&#233; pomme cannelle pi beaucoup. La so c&#233;miki&#232; gain d&#233; pied gnangnanmadou qui trop belle.</p>
<p lang="gcr">&#8212; Posson, comp&#232;&#160;! la larivi&#232; la. Mo wai oune milate, y&#233; t&#233; c&#8217;appel&#233; Anm&#233;d&#233;e, prend trente machoran jorne, landans oune bonmantin.</p>
<p lang="gcr">&#8212; Et posson savanne, ath&#242;&#160;? patagaye qu&#233; blablaroche Langevin, y&#233; &#231;a pronmi&#232;&#160;; gnanpoint &#231;a qui belle con&#231;a, &#242;te c&#244;t&#233;.</p>
<p lang="gcr">&#8212; Oune jou, la prix, mo tend&#233; &#231;a pitit chant&#233; la&#160;; a Nazica ca plainne so mis&#232;&#160;:</p>
<p lang="gcr">L&#242; mo t&#233; pitit gnongnon,</p>
<p lang="gcr">Mo nein t&#233; sembl&#233; zongnon,</p>
<p lang="gcr">Ath&#242; la, mo vini grand,</p>
<p lang="gcr">Li kou gnanme, la vi&#233; gnanman.</p>
<p lang="gcr">&#8212; Oune jou, oune n&#232;gue prend so boesson, vini jouq la l&#233;glise la, rh&#233;l&#233; monp&#232; qui t&#233; ca pr&#234;ch&#233;. Mo pas beinsoin dit to, gendenme roumass&#233; li vi&#233;. Li gain chance&#160;; li t&#233; quitte, pou zaffai la, qu&#233; jou di ge&#244;le, oune so.</p>
<p lang="gcr">&#8212; Si c&#233;t&#233; longtemps, l&#242; employ&#233; t&#233; oblig&#233; confess&#233;, tout l&#233; mois, anvant y&#233; touch&#233; y&#233; soumaqu&#233; la, li t&#233; fait annein meinme, la lage&#244;le.</p>
<p lang="gcr">&#8212; A qui pal&#242; confess&#233;, tout l&#233; mois, to ca pal&#233; la, doumand&#233; Totie&#160;?</p>
<p lang="gcr">&#8212; Mo dit to longtemps, rouprendne Atipa, quand meinme to t&#233; gendanme cabrite, faut to t&#233; confess&#233;, la fin di mois, anvant y&#233; pey&#233; to. Billet conf&#233;chon monp&#232; ca baille, l&#242; to ca mari&#233; la, faut to t&#233; pot&#233; oune con&#231;a, la tr&#232;s&#242;, anvant to gain to soumaqu&#233;.</p>
<p lang="gcr">&#8212; N&#232;gue la pas t&#233; gain r&#233;son. Quand meinme ou pas content wai y&#233; pr&#234;ch&#233;, ou pas gain droai all&#233;, emp&#234;ch&#233; monp&#232; fait so zaffai la l&#233;glise. Cherbongnin pas maite la so case&#160;?</p>
<p lang="gcr">&#8212; Li gain oune tas blangue qui t&#233; vini, &#242;tefoai, di France, &#224; Kourou la, pou tabli bitachon. Oune rang t&#233; r&#233;t&#233; en bas. Y&#233; toute moure, et pessonne pas jain sav&#233;, qui &#231;a qui kio&#233; y&#233;.</p>
<p lang="gcr">&#8212; Mo tend&#233; vi&#233; moune enbas, pal&#233; di &#231;a zaffai la. A chique qui kio&#233; y&#233; pi beaucoup. Y&#233; pas t&#233; connaite &#231;a. Sainnemari t&#233; gain blangue con&#231;a aussi&#160;; &#231;a y&#233; la t&#233; &#231;a d&#233;p&#242;t&#233;&#160;; mo wai oune vi&#233; n&#232;gresse, la Paracou, qui t&#233; di y&#233; temps. L&#242; y&#233; t&#233; gain chique, a femme la, qui t&#233; ca netti&#233; y&#233; pied.</p>
<p lang="gcr">&#8212; Natte Kourou, &#231;a pronmi&#232; natte aussi&#160;; &#231;a di Cannal, pou ca b&#242;d&#233; y&#233;.</p>
<p lang="gcr">&#8212; L&#242; gandou ca pass&#233;, la lanse Kourou, &#231;a coco, pil&#233; qu&#233; couac, y&#233; ca mang&#233;.</p>
<p lang="gcr">&#8212; La Coronni, a la mo wai pi beaucoup l&#233;za. Moune y&#233; la ca boucannein, toute y&#233; dis&#233;. </p>
<p lang="gcr">&#8212; La Karoabo, l&#242; maque dit&#160;: m&#233; nous, fr&#232;&#160;! &#231;a enbas moustouquai to wa fica, pou mang&#233;.</p>
<p lang="gcr">&#8212; Dipis Kourou, jouq Sainnemari l&#224;-bas, to ca contr&#233; beif qu&#233; chouval libe, la savanne. D&#233; maite taureau Sinigal, qu&#233; y&#233; bosse l&#224;-sous y&#233; dos.</p>
<p lang="gcr">&#8212; Magr&#233; &#231;a, savanne la pouv&#233; prend zannimaux, enc&#242;, quate foai con&#231;a. M&#233;nagerie y&#233; la, pou ca vanc&#233; beaucoup. Oune vach&#233;, oune so, gain beif tr&#242;pe, pou li gad&#233;. Oune tas pou ca paqu&#233;, &#224; soai&#160;; grand bonmantin, to ca wai y&#233; d&#232;rh&#242;, la savanne. Tigue ca mang&#233; oune rang, &#242;te rang la ca mouri pitit, la danbois.</p>
<p lang="gcr">&#8212; Pou cochon pa, mo wai tigue prend y&#233;, jouq &#242;b&#242; case.</p>
<p lang="gcr">&#8212; Si to pass&#233; la la, qu&#233; joument, veill&#233; to c&#242;. Oune jou, si oune houomme pas t&#233; vini, la mo soucou, chouval t&#233; kio&#233; mo.</p>
<p lang="gcr">&#8212; Savanne Karoabo la, gain pannacoco en masse.</p>
<p lang="gcr">&#8212; La Mannenouri, a meinme zaffai beif qu&#233; chouval y&#233; la, to ca wai. La la, mo t&#233; connaite, &#242;tefoai, oune mouch&#233;, qui t&#233; ca pal&#233; qu&#233; d&#233; voai. L&#242; li t&#233; ca chant&#233;, li t&#233; trop face. </p>
<p lang="gcr">&#8212; M&#233; oune pitit chant&#233;, li chant&#233; mo&#160;:</p>
<p lang="gcr">APAN QU&#201; BEIF</p>
<p lang="gcr">L&#224;-sous lai&#160;: Comp&#232; Crobeau.</p>
<p lang="gcr">Oune apan t&#233; soti,</p>
<p lang="gcr">La so michant pripri,</p>
<p lang="gcr">Li wai oune beif qui gros, la meinme jalou prend li&#160;:</p>
<p lang="gcr">Z&#242;te gad&#233; mo diti,</p>
<p lang="gcr">Kou beif mo k&#233; vini,</p>
<p lang="gcr">Li gonfl&#233;, li gonfl&#233;,</p>
<p lang="gcr">Jouq so lapeau p&#233;t&#233;.</p>
<p lang="gcr">Zanmi pas fait kou apan la&#160;; (bis)</p>
<p lang="gcr">Cout&#233; dolo papa Coumba.</p>
<p lang="gcr">Tra la la.</p>
<p lang="gcr">&#8212; Sainnemari gain posson, aussi, beaucoup, la larivi&#232; la&#160;; m&#233;, li gain loute qu&#233; araie dileau douce&#160;; l&#242; y&#233; jit&#233; topa con&#231;a, coumarou ca fait chin.</p>
<p lang="gcr">&#8212; Mo all&#233; p&#234;ch&#233;, la Brigandin&#160;; nous kinb&#233; posson en masse&#160;: Posson limon, bressou, coument-coument, p&#233;m&#233;crou. Posson l&#233;caille, loubine, acoupb. Posson sabe, doumoaizelle, ar&#233;quin milet. </p>
<p lang="gcr">&#8212; Captainne espadron y&#233; la, a b&#242; la y&#233; fica. L&#242; y&#233; t&#233; mett&#233; cabe t&#233;l&#233;graphe la, y&#233; t&#233; ca coup&#233; li, qu&#233; y&#233; peingne.</p>
<p lang="gcr">&#8212; Mo wai gros ar&#233;quin aussi, Sainnemari&#160;: m&#233;, y&#233; pas vorace, kou &#231;a di Zilet salout y&#233; la. Oune jou, &#231;a y&#233; la pas prend oune sodat, qui t&#233; ca lav&#233; so linge, &#242;b&#242; lanm&#232; non&#160;?</p>
<p lang="gcr">&#8212; C&#244;t&#233; qui gain joli milatresse, a Sainnemari.</p>
<p lang="gcr">&#8212; Oune foai, mo all&#233; wai canmougu&#233;, la Changement&#160;; a la &#231;a dans&#233; la, oune so, mo pas wai train qu&#233; bataille. Y&#233; chant&#233; &#231;a chant&#233; la&#160;:</p>
<p lang="gcr">Gigambi kioul&#233; l&#224;-bas,</p>
<p lang="gcr">Baille lai, larouge ho&#160;!</p>
<p lang="gcr">&#8212; Y&#233; chant&#233; &#231;a la aussi&#160;:</p>
<p lang="gcr">M&#233; to pa, m&#233; mo pa,</p>
<p lang="gcr">Chakin y&#233; pa.</p>
<p lang="gcr">&#8212; Moune Sainnemari content fait lesprit&#160;; mo wai oune, doumand&#233; oune piti milate plac&#232; y&#233; la, si li ca mang&#233; tigue. Piti milate la, fait li pou la r&#233;ponse&#160;: mouch&#233;, a pas Cayenne, y&#233; ca boai bougnon totie. </p>
<p lang="gcr">&#8212; Oune jou, li t&#233; gain f&#234;te beif, l&#224;-bas la. Mo t&#233; descendne di plac&#232;. Gouv&#232;n&#242;, qu&#233; blangue beaucoup, t&#233; la. Madanme Loubo wai oune joli pitit beif&#160;; li doumand&#233;, oune habitant y&#233; la, si pitit ginisse la, &#231;a di li.</p>
<p lang="gcr">&#8212; Madanme, r&#233;ponne milate la, ou c&#8217;appel&#233; li ginisse, ou pas wai so c&#242;ne&#160;?</p>
<p lang="gcr">&#8212; A la mo wai oune habitant, ca &#233;crit Cayenne&#160;:</p>
<p lang="gcr">Monsieur, je suis bien portant. Je vous envoie une g&#233;nisse pour votre femme pleine. Je vous envoie, aussi, un cochon ayant la queue coup&#233;e. Je d&#233;sire que la pr&#233;sente vous trouve de m&#234;me.</p>
<p lang="gcr">&#8212; Oune foai, oune n&#232;gue y&#233; c&#8217;appel&#233; Franv&#233; t&#233; ney&#233;. Y&#233; voy&#233; &#231;ass&#233; li l&#224;-sous lanse, tout patout. Oune pitit moune vini dit, li wai li.</p>
<p lang="gcr">&#8212; So femme pati qu&#233; moune, pou all&#233; prend li. Quand y&#233; riv&#233; proche, c&#244;t&#233; pitit moune la t&#233; indiqu&#233;, femme la jit&#233; oune coup l&#8217;oueil, l&#224;-sous bagage qui t&#233; &#224; t&#232; la, et pis li prend rh&#233;l&#233;&#160;:</p>
<p lang="gcr">&#8212; A li meinme, mo pauve houomme, aye bongu&#233; seingn&#242;&#160;! ou baille mo f&#242;ce qu&#233; courage, pou mo bo li.</p>
<p lang="gcr">&#8212; L&#242; moune y&#233; la riv&#233;, l&#224;-sous bagage la, y&#233; wai a oune gros cacasse ar&#233;quin. A pas t&#233; pitit pal&#242; qui face. </p>
<p lang="gcr">&#8212; Mo t&#233; ca pal&#233; to, titalh&#242; la, di d&#233;p&#242;t&#233; qui t&#233; Sainnemari, &#242;tefoai&#160;; heinbin&#160;! landans pitit savanne, qui d&#232;i&#232; boug la, ou ca wai, enc&#242;, tois tombeau, di &#231;a blangue y&#233; la.</p>
<p lang="gcr">&#8212; Oune foai, y&#233; t&#233; ca joug&#233;, oune n&#232;gue, pou controuvenchon beif&#160;:</p>
<p lang="gcr">&#8212; Je vous condamne &#224; vingt-cinq francs d&#8217;amende, dit jouge di p&#233; la.</p>
<p lang="gcr">&#8212; Hein, in, in&#160;! r&#233;ponne n&#232;gue la.</p>
<p lang="gcr">&#8212; Quand mouch&#233; Cr&#233;pin ajout&#233;&#160;: et aux frais.</p>
<p lang="gcr">&#8212; Compangnin, in, in&#160;! r&#233;ponne n&#232;gue la, enc&#242;.</p>
<p lang="gcr">&#8212; A pas d&#233; ari, moune ari, jou la, la tribinal la.</p>
<p lang="gcr">&#8212; Mo all&#233; wai dans&#233;, Corossonni&#160;; la Trou posson l&#224;-bas. M&#233; chant&#233; mo tend&#233; chant&#233;&#160;:</p>
<p lang="gcr">Rend&#233;, Gnongnon, rend&#233;,</p>
<p lang="gcr">Bouquet mo t&#233; baille to,</p>
<p lang="gcr">La canmougn&#233; la,</p>
<p lang="gcr">Rend&#233;, Gnongnon, rend&#233;.</p>
<p lang="gcr">&#8212; Comp&#232;, oune n&#232;gue vini landans dans&#233; la, qu&#233; oune kil&#242;te so pied en dent di loup. A pas pitit zaffai y&#233; fait qu&#233; li. L&#242; li wai y&#233; ca charad&#233; li tr&#242;pe, li all&#233; tir&#233; kil&#242;te la. </p>
<p lang="gcr">&#8212; A la mo wai y&#233; dans&#233;, b&#233;ni-jos&#233;, di vrai vrai.</p>
<p lang="gcr">&#8212; N&#232;gue Riacoubo, y&#233; pas sotte&#160;; m&#233;, y&#233; vant&#233;. Dimanche con&#231;a, la paroaisse, y&#233; toute qu&#233; y&#233; soubli&#233;. Pi beaucoup, landans sabe la, &#231;a l&#224;-sous machoai souli&#233;i la, y&#233; ca mach&#233;. A &#231;a to tend&#233; y&#233; dit&#160;: beif mouri less&#233; mis&#232; pou so lapeau la&#160;!</p>
<p lang="gcr">&#8212; Lanse Riacoubo, a la pou wai wab&#233;, carata, pitit pannacoco la, prime&#160;; &#231;a la, aussi, y&#233; ca kinb&#233; totie cawanne qui gros.</p>
<p lang="gcr">&#8212; Riacoubo plein qu&#233; toute fa&#231;on frit&#160;; mo wai, la la, d&#233; pied touca. Y&#233; pou ca plant&#233; li, assez, la peye la&#160;; b&#242; di Cayenne, &#231;a la Donnesse, qu&#233; Lapointe, oune so, mo wai touca.</p>
<p lang="gcr">&#8212; La &#231;a quaki&#233; la, oune mouch&#233; fait, longtemps, oune testanment, qui tout dr&#244;le. Li t&#233; mal qu&#233; toute moune.</p>
<p lang="gcr">&#8212; Li dit landans, so pi grand rougret, a di wai li pas kio&#233; so vo&#233;sin, anvant li mouri&#160;; et pis li ca h&#233;riti&#233; lakiouratelle, di so vi&#233; souli&#233;.</p>
<p lang="gcr">&#8212; To comprendne coument vo&#233;sin la t&#233; content, di wai li mouri. A pas zaffai qui t&#233;ribe &#231;a&#160;?</p>
<p lang="gcr">&#8212; A Riacoubo, mo wai n&#242;tai ca fait linventai. Oune blague t&#233; mouri.</p>
<p lang="gcr">&#8212; Fr&#232;&#160;! a la pou to wai, c&#244;t&#233; y&#233; ca mang&#233; bon mang&#233;, c&#244;t&#233; y&#233; ca boai bon boesson. Vi&#233; danmejeanne divin, pitit veau&#160;; toute ca pass&#233;. To mouri caba, qui &#231;a y&#233; ca souffri.</p>
<p lang="gcr">&#8212; Mo wai g&#242;lette vini, jouq Riacoub&#233;, d&#233;baqu&#233; controubanne. La la pas gain douanni&#233;. A zafafi di longtemps &#231;a la&#160;; m&#233;, b&#242; di Cayenne, a oune comm&#232;ce qui la toujou.</p>
<p lang="gcr">&#8212; A pas gros t&#234;te, moune conseil, qui ca vot&#233; limp&#244;t y&#233; la, qui ca fait controubanne non&#160;; a &#242;te.</p>
<p lang="gcr">&#8212; La Mannan, &#231;a peye monp&#232; qu&#233; mass&#242;&#160;; a mass&#242; qui tabli li. Si to pas bin qu&#233; y&#233;, d&#233;fendne, to r&#233;t&#233; la la&#160;; a y&#233; ca coumand&#233;.</p>
<p lang="gcr">&#8212; Anchin douriz Mannan la, to pou ca wai li qu&#233; oueil enc&#242;&#160;; &#231;a douriz coolie, n&#232;gue Mannan ca mang&#233;, ath&#242; la.</p>
<p lang="gcr">&#8212; Moune Carouanni, dipis y&#233; soti la zilet Malingue, zilet moune baille nom di y&#233; bobo y&#233; la, y&#233; vini la la, y&#233; bin. Y&#233; ca descendne, la Mannan, vend&#233; poule qu&#233; dis&#233;. Cl&#242;b&#242;t&#242; y&#233; la, grand feille y&#233; la, y&#233; toute ca vini fait, y&#233; pitit comm&#232;ce, qu&#233; moune Mannan.</p>
<p lang="gcr">&#8212; Mouch&#233; Hinnique t&#233; voy&#233; y&#233;, la Montangne d&#8217;agent. Gnanpoint dileau, la la gnanpoint comm&#232;ce enc&#242;&#160;; y&#233; toute t&#233; ca mouri, di changrin. Blangue oblig&#233; roumeinnein y&#233;, Carouanni.</p>
<p lang="gcr">&#8212; A la Mannan, mo wai soucourou, pi beaucoup&#160;; m&#233;, pou to la chasse y&#233;, faut pas to p&#232; taon maillet.</p>
<p lang="gcr">&#8212; La Maronni, a oune bitachon, oune so, li gain, la zilet P&#242;tal la.</p>
<p lang="gcr">&#8212; Oune jou, mo t&#233; ca descendne di Spaouine, pou all&#233; &#231;ass&#233; passage la p&#233;nitenci&#233;&#160;; nous r&#233;t&#233; la zilet la, pou wai bitachon la.</p>
<p lang="gcr">&#8212; Oune mouch&#233; vini dit nous, moune pou ca entr&#233; ici la. A d&#233;grad la, oune so, nous wai. Nous baqu&#233;, nous denscendne la Saint-Laurent.</p>
<p lang="gcr">&#8212; To wai zaffai con&#231;a&#160;? mo sav&#233;, temps di catibe, si to t&#233; failli pitit n&#232;gue, li gain blangue qui t&#233; pou ca less&#233; to vini, la y&#233; bitachon&#160;; m&#233;, ath&#242; la, toute moune libe. La p&#233;nitenci&#233;, meinme, blangue pou ca emp&#234;ch&#233; entr&#233;.</p>
<p lang="gcr">&#8212; Mo dit to, li gain taon maillet, la Mannan, heinbin&#160;! Oyapoc, c&#244;t&#233; mo soti la, gain &#231;a saloprie la, aussi. L&#242; nous descendne, di danbois, a oune qui piqu&#233; mo, qui fait to wai mo riv&#233; jouq ici la, ca caus&#233; qu&#233; to.</p>
<p lang="gcr">&#8212; Fr&#232;, li ta&#160;; mo k&#233; quitt&#233; to, pou all&#233; rang&#233; mo pagra. Mo dit to, mo ca pati dimain, qu&#233; mouch&#233; Brignasqu&#233;, pou plac&#232; Elys&#233;e.</p>
<p lang="gcr">Y&#233; l&#233;v&#233; di banc la.</p>
<p lang="gcr">&#8212; Mo content, dit Totie, di zaffai to racont&#233; mo y&#233; la. Pit&#234;te, mo pou k&#233; wai to enc&#242;, dimain&#160;; mo ca r&#233;t&#233;, jouq la Louis gros lakio, bonne voyage.</p>
<p lang="gcr">Atipa roum&#232;ci&#233; li, et pis y&#233; s&#233;par&#233;, la grand savanne la meinme.</p>
<p lang="gcr">Lendimain, Atipa pati, pou Mannan.</p>
<p lang="gcr">&#8212; Mo f&#226;ch&#233; li patis si vite, pace si li t&#233; r&#233;t&#233;, Cayenne, pi longtemps, nous t&#233; k&#233; anpprendne, pi beaucoup zaffai. Mo bin qu&#233; so zanmi y&#233; la&#160;; a y&#233; qui racont&#233; mo, tout &#231;a mo dit z&#242;te, landans live la.</p>
</div>
</div></div></div>
</div>
<script>
                        // Get all checkboxes within the "langues" class
                                      const checkboxes = document.querySelectorAll('.langues input[type="checkbox"]');
                        
                        // Function to toggle color of paragraphs based on checkbox state
                        function toggleColor(checkbox) {
                        // Get the lang attribute from the checkbox name
                        const lang = checkbox.name;
                        // Select paragraphs that match the lang attribute
                        const paragraphs = document.querySelectorAll(`p[lang="${lang}"]`);
                        paragraphs.forEach(p => {
                        // Toggle the color based on checkbox state
                        p.style.color = checkbox.checked ? 'red' : '';
                        });
                        }
                        
                        // Add event listeners to all checkboxes
                        checkboxes.forEach(checkbox => {
                        checkbox.addEventListener('change', () => toggleColor(checkbox));
                        });
                    </script><script src="https://code.jquery.com/jquery-3.2.1.slim.min.js" integrity="sha384-KJ3o2DKtIkvYIK3UENzmM7KCkRr/rE9/Qpg6aAZGJwFDMVNA/GpGFF93hXpG5KkN" crossorigin="anonymous"></script><script src="https://cdnjs.cloudflare.com/ajax/libs/popper.js/1.12.9/umd/popper.min.js" integrity="sha384-ApNbgh9B+Y1QKtv3Rn7W3mgPxhU9K/ScQsAP7hUibX39j7fakFPskvXusvfa0b4Q" crossorigin="anonymous"></script><script src="https://maxcdn.bootstrapcdn.com/bootstrap/4.0.0/js/bootstrap.min.js" integrity="sha384-JZR6Spejh4U02d8jOt6vLEHfe/JQGiRRSQQxSfFWpi1MquVdAyjUar5+76PVCmYl" crossorigin="anonymous"></script>
</body>
</html>
